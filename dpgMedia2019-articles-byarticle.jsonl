{"id": 10591867, "title": "In de krochten van de Brexit-hel", "text": "EU-president Donald Tusk zei vorige week dat er een 'speciale plek in de hel' was voor degenen die de Brexit promoten zonder ook maar enige notie van een veilige uitvoering daarvan. Of Tusk daarbij Dantes Inferno (Hel) in gedachten had, weet de Engelse journalist en schrijver James Bloodworth van Foreign Policy niet. Maar de negen speciale plekken in de hel die Dante beschreef, elk een cirkel van kwelling, vormen samen een gids door de Brexit-hel. In cirkel 1 (Limbo) bevinden zich de berouwvolle kiezers: 'Dantes eerste cirkel van de hel was een inferieure versie van de hemel, bevolkt door heidenen die deugdzaam waren, maar niet de kans hadden gehad om Christus te accepteren. In Tusks inferno vinden we hier mogelijk degenen die dachten dat ze het juiste deden voor hun land, maar nu nerveus zijn over de consequenties. Ze blijven in limbo tot 29 maart, de deadline van Artikel 50.' In cirkel 2 (Lust) treffen we Boris Johnson: 'Als er iemand in het Brexitdebat werd overmand door lust, was het de voormalige minister van Buitenlandse Zaken, die ambitie en eigenbelang liet winnen van de redelijkheid.' Eurosceptische Europarlementariërs, met Nigel Farage en zijn UKIP voorop, bevolken cirkel 3 en 4 (Vraatzucht en Hebzucht). 'In 2015 werd onthuld dat UKIP-leden minder aanwezig waren in het Europees Parlement dan hun ambtgenoten in elke andere Europese partij.' En dan was er ook nog de onthulling dat Farage publiek Europees geld had verspild. In cirkel 5 (Wraak) vinden we 'degenen die weigeren de referendumuitslag te accepteren en degenen die de overwinning voor het Leave-kamp wijten aan Russische inmening of overdadige financiering. 'Links én pro-Brexit zijn is nog steeds een vorm van ketterij, ook al heeft Labour-leider Jeremy Corbyn dit standpunt allang ingenomen.' Het zijn dan ook de 'Lexiteers' die we in cirkel 6 (Ketterij) tegenkomen. 'Lexit is invloedrijk aan de top van de Labourpartij, maar onder de leden is het erg onpopulair: 88 procent zou ervoor kiezen om in de EU te blijven als er nog een stemming kwam.' Er zijn mensen met oprechte zorgen over de onwettigheid van het negeren van de referendumuitslag. Maar er zijn ook de roeptoeters, te vinden in cirkel 7 (Geweld), die praten over een burgeroorlog als de Brexit uitblijft. Dan zijn er nog de brexiteers die het Britse aandeel in het EU-budget schromelijk overdreven. Zij krijgen een plekje in cirkel 8 (Bedrog), waar ze misschien ook gezelschap krijgen van degenen die 'verschrikkelijke (en tot nu toe niet uitgekomen) waarschuwingen verspreidden over economische rampspoed als de Britten stemden voor een vertrek uit de EU.' In de laatste krochten van de hel, cirkel 9 (Verraad), zitten de Remain-hardliners die 'nog steeds hopen de referendumuitslag te verwerpen. Hier vinden we Tony Blair, de liberaal-democraten en een groot deel van de People's Vote-club.' 'Dante slaagde erin om de hel te verruilen voor de relatief milde vlammen van het Vagevuur. Nu 29 maart dichterbij komt zonder een deal of politieke oplossing in zicht, lijkt dat voor de Britten een te optimistisch vooruitzicht.' ANDER COMMENTAAR INF-VERDRAG 'Een nieuwe wapenwedloop is een dom spel zonder winnaars' The New York Times maakt zich in het commentaar zorgen over een nieuwe wapenwedloop nu de VS en Rusland het historische INF-verdrag willen opzeggen. 'De huidige stand van zaken is 'net zo zorgwekkend als de gevaarlijkste tijden van de Koude Oorlog', citeert de krant experts van The Bulletin of Atomic Scientists. 'Trump heeft gelijk dat hij de Russen verwijt dat ze het INF-verdrag begonnen te ontrafelen tijdens de Obama-regering, door het testen en inzetten van een verboden kruisraket. Maar hij had het mis toen hij in zijn State of the Union aangaf dat hij geen andere keuze had dan het opzeggen van het verdrag. Zijn bedreiging om 'veel meer uit te geven en te innoveren dan alle anderen' was huiveringwekkend, zeker gezien Poetins belofte van een 'symmetrische' respons.' Met het oog op de verslechterde Russisch-Amerikaanse betrekkingen is het volgens The New York Times onwaarschijnlijk dat het verdrag nieuw leven wordt ingeblazen. 'Zonder een verlenging of een nieuw verdrag worden de kernwapenarsenalen ongereguleerd - oftewel: er zullen geen juridisch bindende, controleerbare grenzen zitten aan de Amerikaanse of Russische kernwapens - voor het eerst sinds 1972.' En dan is het volgens de krant aan het Congres om het nucleaire moderniseringsbudget te bevriezen en de financiering van nieuwe wapens te blokkeren: 'De belofte om miljarden te besteden om het verouderde kernwapenarsenaal te verbeteren, was onderdeel van de Faustiaanse deal die Obama maakte met Republikeinse senatoren om steun te krijgen voor de New Start-deal. Dat deed hij in de hoop dat het uiteindelijk zou helpen leiden naar een wereld zonder kernwapens. 'Opbieden tegen Rusland in een kernwapenwedloop of het verlaten van een kernwapenverdrag dat decennia een nucleaire oorlog heeft voorkomen, is een dom spelletje zonder winnaars.' Met medewerking van Anna Deems", "published_at": "2019-02-12"}
{"id": 10591868, "title": "Europese verdeeldheid speelt China in de kaart. Geo-economie", "text": "Overal in Europa nemen staten de activiteiten van het Chinese telecombedrijf Huawei onder de loep. Polen arresteerde een Huawei-werknemer op verdenking van spionage. Volgende maand beslissen de Britten of het bedrijf veilig genoeg is om 5G-technologie aan te bieden en België stelde net als Duitsland een onderzoek in. Intussen ontbreekt een gemeenschappelijke aanpak. De Verenigde Staten voeren de druk op hun Europese bondgenoten stevig op. Zo wordt Europa ongewild meegetrokken in een Amerikaans-Chinese handelsoorlog die steeds meer de allures krijgt van een wapenwedloop. Zaken blijven doen met Huawei wordt dan gekoppeld aan Trumps steun voor de Navo of het toekomstig inzetten van Amerikaanse troepen. Geopolitieke overwegingen winnen aan belang, en juist daarin ontbreekt nog de kracht van de Europese Unie. De Huawei-hetze legt twee andere pijnpunten bloot in Europa. Ten eerste is het een nuchter feit dat geen enkele Europese speler op dit moment complete 5G-systemen kan aanbieden. Dat maakt het begrijpelijker dat Huawei contract na contract binnensleept in Europa. We moeten dan ook dringend de hand in eigen boezem steken en ons afvragen waarom we ondanks de enorme hoeveelheid kennis en financiële middelen nog altijd achterlopen in het ontwikkelen en uitrollen van technologieën die cruciaal zijn voor de ontwikkeling van onze economie. Dat geldt voor 5G, maar ook voor toepassingen die gebruikmaken van kunstmatige intelligentie. 5G, de vijfde generatie mobiel internet, wordt revolutionaire kenmerken toegedicht. Data kunnen veel sneller en in veel grotere volumes verstuurd worden, waardoor tal van nieuwe industriële toepassingen mogelijk zijn. Wie het eerst 5G volledig kan uitrollen, krijgt daardoor een competitief voordeel in de mondiale markt. 5G is anders dan de zoveelste overdreven technologiebubbel die makkelijk doorgeprikt kan worden. Het is niet alleen cruciaal voor onze Europese economie, die veel meer dan in de VS steunt op de kracht van traditionele industrietakken, maar ook voor het inwinnen van inlichtingen. Wie de controle heeft over de infrastructuur van het internet, heeft ook een inherent voordeel in het onderscheppen van de communicatie over dat internet. Dat toonde Snowden al aan door documenten van de NSA te lekken. De storm daarover is al lang gaan liggen, maar dat alle Europese data potentieel onderschepbaar worden voor de Chinese overheid, is voor de meeste regeringen een brug te ver. Ten tweede heeft de overgrote meerderheid van Europese lidstaten noch de middelen, noch de kennis om in te schatten in welke mate Huawei nu echt een potentiële bedreiging vormt voor de kritische infrastructuur van een land. Landen stellen allemaal apart onderzoeken in en wisselen weinig tot geen informatie uit, omdat ze zich beroepen op exclusieve nationale veiligheidsbevoegdheid en soevereiniteit. Soms baseren ze zich liever op Amerikaanse overwegingen. Met zulke fragmentatie is het moeilijk om op Europees niveau een heldere strategie te ontwikkelen. Europese landen veilen nu onafhankelijk van elkaar spectrumfrequenties die nodig zijn voor 5G, waardoor het risico groeit dat een Chinese speler dominant wordt. Die hoeft immers geen marktconforme prijzen te bieden, omdat bedrijven daar worden gesteund door de staat. Zo legt de vraag of Huawei veilig is een diepere kwetsbaarheid van Europa bloot. Verdeeldheid speelt China in de kaart. Het nationaal onderzoeken op nationale veiligheidsrisico's en het veilen van spectrum terwijl marktregels over grenzen heen gelden, spelen China in de kaart. De EU moet open blijven voor internationale handel, maar kan niet langer naïef zijn. Door 5G aan te merken als kritische infrastructuur, moet elk bedrijf dat die technologie aanbiedt aan hogere veiligheidseisen voldoen. Zo leg je de lat hoger voor elk bedrijf. Ook kan spectrum Europees geveild worden en kunnen regeringen ervoor kiezen gezamenlijk een veiligheidsonderzoek naar Huawei te doen, en daar gezamenlijk conclusies uit trekken voor de Europese markt. Willen we in Europa slim omgaan met wereldspelers die economische, politieke en strategische macht bundelen, dan zal een aantal nationale heilige huisjes moeten sneuvelen.", "published_at": "2019-02-12"}
{"id": 10591880, "title": "Maak van Caribische eilanden gemeenten", "text": "In 2010 werden Bonaire, Saba en Sint Eustatius op specifieke wijze bij Nederland gevoegd, terwijl naast Aruba ook Curaçao en Sint Maarten 'landen' in het Koninkrijk werden. Dit was vragen om moeilijkheden, dagelijks geïllustreerd door problemen met het milieu, criminaliteit, onderwijs, bestuur en nu de Venezolaanse vluchtelingenproblematiek. Aruba, Curaçao en Sint Maarten staan nu onder een vorm van Nederlandse curatele, al dan niet naar de buitenwacht gepresenteerd als 'samenwerking'. Op de BES-eilanden bepaalt Nederland per definitie de gang van zaken. De landen missen voldoende capaciteit om intern, regionaal en wereldwijd zelfstandig te opereren. Ze zijn, tot hun ergernis, praktisch afhankelijk van Nederlandse gunsten. Hoe schaamtevol! De nieuwe status van Bonaire, Sint Eustatius en Saba is een stap naar verbetering. Als 'openbaar lichaam' lijken ze op gemeenten. Het Nederlandse bestuur heeft vooralsnog verzuimd om er daadwerkelijk gemeenten van te maken en onthield de eilanden hun juiste plaats in het staatsbestel: tezamen als provincie. Saba, Sint Eustatius en Bonaire hebben dan ook nog niet de rechten en plichten, financiering, invloed en zeggenschap zoals Nederlandse gemeenten die kennen. Aan Nederlandse zijde bestaan gevoelens van superioriteit en een terecht mistrouwen in het eilandelijk potentieel. Aan de Caribische kant heersen een misplaatste overtuiging over een ongebreideld potentieel te beschikken en een gerechtvaardigd achterdocht tegen de Nederlandse politieke klasse. Het Statuut - dat de onderlinge verhoudingen in het koninkrijk regelt - spreekt van gelijkwaardigheid, zelfstandigheid en wederkerigheid. Die vitale waarden en normen worden nu niet nageleefd. Om die gelijkwaardigheid, zelfstandigheid en wederkerigheid optimaal te verkrijgen resteert één optie: schaf het Statuut af en maak de Nederlandse grondwet geldig voor het hele koninkrijk. Verleen alle zes eilanden de status van Nederlandse gemeente, verenigd in een provincie. Als zodanig worden ze volledig geïntegreerd in het staatsbestel. Naast de taken die Nederland al voor de eilanden waarneemt - defensie, buitenlandse betrekkingen en het Nederlanderschap - kunnen de Caribische gemeenten dan voor steun een beroep doen op 'Den Haag' en 'Brussel'. Beide overheden staan de eilanden terzijde bij criminaliteitsbestrijding, ecologische uitdagingen, economische ontwikkelingen, onderwijs, bestuurlijke capaciteit, vluchtelingenhulp en meer. Niets zou de Caribische gemeenten het behartigen van hun regionale belangen in de weg staan. Kortom, het koninkrijk nieuwe stijl geeft de Caribische gemeenten en de provincie meer gestructureerde invloed en een meer rechtszekere inbedding. En het zet het proces van het steeds verder uit elkaar drijven om in samenwerking, saamhorigheid en integratie.", "published_at": "2019-02-12"}
{"id": 10592142, "title": "Politiek proces. Reportage Spanje in de ban van strafzaak", "text": "Krijgen de Catalaanse separatisten die vanaf vandaag in Madrid voor rebellie terechtstaan een eerlijk proces? Correspondent Maartje Bakker legt de vraag voor in juridisch Spanje. Dat leidt tot een ontnuchterende conclusie. Wat is het verwijt van de Catalanen? Voor de twaalf Catalanen die vanaf dinsdag terechtstaan, staat het vast: de rechters in Madrid zijn vooringenomen en zullen er alles aan doen om hen te veroordelen tot lange gevangenisstraffen. 'We gaan ervan uit dat we geen eerlijk proces krijgen', somberde Oriol Junqueras, voormalig vicepresident van Catalonië, in een brief aan de Spaanse media. Sinds ze zich, al geruime tijd geleden, uit eigen beweging bij de rechtbank meldden, zit het merendeel van de twaalf politieke kopstukken in voorlopige hechtenis. Junqueras en zijn kompanen noemen zichzelf 'politieke gevangenen'. Het is een kreet die in Catalonië volop weerklank vindt. LLibertat Presos Polítics staat er overal op de muren geklad. En nogal wat Catalanen dragen een geel lintje op hun jas: een symbool van solidariteit. De Catalaanse politici en activisten worden berecht voor de demonstraties die ze organiseerden, het verboden verklaarde referendum op 1 oktober 2017 en voor het uitroepen van een onafhankelijk Catalonië. Iedere keer als de Catalanen het afgelopen jaar voor de rechter verschenen - meestal om te vragen hun gevangenschap op te heffen - deden ze hun beklag. 'Dit is een politiek proces. We staan hier alleen maar vanwege het uitspreken van onze ideeën', zei bijvoorbeeld Josep Rull, een van de bewindslieden onder voormalig president Carles Puigdemont. Voor Puigdemont was de vermeende vooringenomenheid van de Spaanse rechters een belangrijke reden om uit te wijken naar België. Zijn opvolger, Quim Torra, noemt de rechtszaak nu al een 'farce'. De voorstanders van de Catalaanse republiek worden gesterkt in hun wantrouwen door het ongekend zware misdrijf dat hun ten laste is gelegd: rebellie, oftewel het leiden van een gewelddadige opstand. De Catalanen worden zo op één lijn geplaatst met de staatsgreepplegers van 1981. Destijds werd het Spaanse parlement urenlang onder schot gehouden en reden de tanks door de straten. Van de andere kant doet de regering van Pedro Sánchez haar uiterste best de rest van Europa ervan te overtuigen dat Spanje een perfecte scheiding der machten kent. De premier reisde begin februari af naar het Europees Hof in Straatsburg, om daar duidelijk te maken dat de beschuldigingen van het onafhankelijkheidskamp niet meer zijn dan 'fake news'. Buitenlandse journalisten in Madrid worden ondertussen onderworpen aan een charmeoffensief: zelfs de minister van Justitie werd ingezet om te verklaren hoe onafhankelijk de Spaanse justitie is. De vraag is dus: wie heeft er gelijk? Hoe groot is de greep van de politiek op de Spaanse rechtspraak? Ignacio Cosidó, de fractieleider van de conservatieve Volkspartij (PP) in de senaat, wreef zich in november flink in de handen in een whatsappje aan zijn partijgenoten: 'En bovendien controleren we de Strafkamer (van het Hooggerechtshof, red.) via de achterkant. Het is een geweldige zet.' De Volkspartij had juist een akkoord bereikt met de Socialistische Partij over de nieuwe samenstelling van de Raad voor de Recht- spraak. Cosidó was blij dat de Raad in de persoon van Manuel Marchena een conservatieve voorzitter zou krijgen. De Raad voor de Rechtspraak is een machtige speler in Spanje. Hij benoemt de rechters van alle hogere tribunalen, waaronder die van het Hooggerechtshof. De Raad wordt op zijn beurt benoemd door het parlement. Volgens de Spaanse wet moeten 'verdiensten en kundigheid' de doorslag geven. Maar in de praktijk geven de parlementariërs simpelweg hun zegen aan de kandidaten die de partijtop aanwijst. Door het uitgelekte berichtje van senaatsleider Cosidó hoefde niemand in Spanje meer te twijfelen aan die politieke bemoeienis. 'Het is als met het sprookje over de nieuwe kleren van de keizer. De keizer is naakt, iedereen heeft het nu gezien', oordeelt Joaquín Giménez, een man met een grote witte snor, die onlangs met pensioen is gegaan als rechter van het Hooggerechtshof. 'Jij krijgt er zoveel en ik krijg er zoveel. Zo werkt het. Maar is dat een democratische verkiezing, of een karikatuur?' De Raad voor de Rechtspraak is 'gekoloniseerd door de politieke macht', zegt de afgezwaaide rechter. 'Want de politiek wil haar eigen rechters hebben. De realiteit is dat de beschermelingen - de leden van de Raad dus - volledig handelen in harmonie met hun beschermheren - in dit geval de politici. Het komt voor dat de stemverhoudingen in de Raad precies die in het parlement weerspiegelen.' Promoties Is dat zo? Manuel Almenar, voorzitter van de conservatieve vereniging van rechters, denkt daar anders over. 'Toen ik in de Raad zat, keken we naar staat van dienst, ervaring met bepaalde materie, publicaties. Je gaat op zoek naar briljante rechters. Misschien dat een enkeling in de Raad denkt aan de volgende dag - aan een politieke functie in de toekomst - maar voor de overgrote meerderheid geldt dat niet.' Juist de Raad voor de Rechtspraak vormt volgens Almenar, een man gehuld in een nevel van herenparfum, de garantie voor onafhankelijkheid. 'Vroeger was de bemoeienis van de politiek veel sterker: toen werden de magistraten rechtstreeks door het ministerie van Justitie aangewezen.' Toch onderschrijft maar liefst 78 procent van de Spaanse rechters de stelling dat promoties niet plaatsvinden op basis van kundigheid en ervaring. Nergens in Europa ligt dat percentage zo hoog, blijkt uit een onderzoek van het Europese Netwerk van Raden voor de Rechtspraak. 'Dat komt doordat het systeem niet transparant is', denkt Almenar. 'Er wordt niet goed uitgelegd waarom de ene rechter opstoomt en de andere niet. Maar geloof me: normaal gezien worden de besten benoemd.' Ignacio Sánchez-Cuenca, socioloog en politicoloog aan de Universiteit Carlos III in Madrid, spreekt dat tegen. Onlangs verscheen van hem het boek La confusión nacional. La democracia española ante la crisis catalana, waarin hij de onvolmaaktheden van de Spaanse democratie uiteenzet. 'Die promoties gebeuren op basis van banden met de politiek', zegt hij. 'Het probleem in Spanje is niet dat van rechters wordt verwacht dat ze gehoorzamen aan politici. Geen enkele politicus zal naar het Hooggerechtshof bellen om te zeggen wat ze daar moeten doen. Het grote probleem is dat de meest voorspelbare rechters worden geselecteerd voor de hogere tribunalen.' Ongeveer de helft van de Spaanse rechters is lid van een van de beroepsverenigingen, die ieder een duidelijke politieke denktrant hebben. 'Dáár kijken de politieke partijen naar om banden te smeden met de rechters', aldus Sánchez-Cuenca. Toen rechter Giménez de Strafkamer van het Hooggerechtshof verliet vanwege zijn pensioen, werd hij opgevolgd door Pablo Llarena: de voormalige voorzitter van de conservatieve vereniging van rechters. En, raad eens: Llarena is de man die nu optreedt als onderzoeksrechter in het proces tegen de Catalanen. Hij spitste zijn onderzoek helemaal toe op rebellie, de zwaarst denkbare aanklacht. Is rebellie terecht? Wat als Giménez nog op die stoel had gezeten? 'Ik had niet voor rebellie gekozen', zegt de gepensioneerde rechter beslist. 'Er is niet genoeg geweld gebruikt om van rebellie te kunnen spreken. Geweld, dat is iets anders dan twee afvalcontainers in brand steken.' Van de Spanjaarden zegt 49 procent dat het met de onafhankelijkheid van de rechtspraak in hun land 'slecht' of 'zeer slecht' gesteld is. Dat is meer dan in landen als Polen en Roemenië. Maar volgens Manuel Almenar, de conservatieve voorman, klopt de indruk die de Spaanse burgers hebben niet. Talloze politici zijn veroordeeld, dikwijls voor corruptie, dat is volgens hem al bewijs genoeg. 'Spanje is bij mijn weten het enige land dat een vicepremier heeft veroordeeld: Rodriguo Rato, de latere IMF-voorzitter, vanwege zelfverrijking in zijn tijd als directeur bij Bankia. Zelfs een prinses en haar echtgenote zijn schuldig bevonden van corruptie.' Het wantrouwen van de burger, denkt Almenar, wordt gevoed doordat het soms jaren duurt voordat deze hoge functionarissen achter de tralies belanden. Bovendien krijgen Spaanse politici meestal een speciale behandeling in het rechtssysteem. Bij wet is geregeld dat zij worden berecht door de hogere gerechtshoven. Almenar: 'Dat geeft het idee dat niet iedereen gelijk is.' Toch bestaat ook onder rechters het idee dat er balletje-balletje wordt gespeeld met rechtszaken. In geen enkel Europees land zijn er zo veel rechters (18 procent) die menen dat zaken in strijd met de regels worden toegewezen, met als doel de uitkomst in de betreffende zaak te beïnvloeden. 'Dat is heel ernstig', vaart socioloog Sánchez-Cuenca uit. 'Er wordt druk uitgeoefend zodat zaken helemaal bovenaan eindigen, bij het Hooggerechtshof, waar de politieke invloed op de benoemingen groter is. Als een zaak door een willekeurige rechtbank wordt behandeld, is de uitkomst veel onvoorspelbaarder. De lagere rechtbanken krijgen bijna nooit de kans een belangrijke zaak te doen. Dat is in de Verenigde Staten bijvoorbeeld heel anders.' De Catalaanse leiders vochten aan dat hun zaak direct door het Hooggerechtshof wordt behandeld. Zij wilden eerst in Catalonië worden berecht. Dáár heeft zich het hele onafhankelijkheidsproces immers afgespeeld. Het Hof wees hun verzoek af: hun rebellie zou het hele land hebben getroffen. Wraking Het betekent dat de rechtszaak wordt geleid door Manuel Marchena. Inderdaad: de man die de Strafkamer 'via de achterkant' moest gaan controleren, als nieuwe voorzitter van de Raad voor de Rechtspraak én president van het Hooggerechtshof. Hij weigerde uiteindelijk zijn benoeming, beschadigd als hij was na de appjes van senator Cosidó. In plaats daarvan bleef de conservatieve rechter zitten waar hij zat: op de voorzittersstoel van het tribunaal dat de Catalaanse politici berecht. Kan zo'n man nog optreden als een onafhankelijk rechter? Oriol Junqueras, de leider van de Catalaanse republikeinen, vindt van niet. Samen met zeven van zijn medeverdachten ging hij over tot wraking van de rechtbank na het uitgelekte berichtje van Cosidó. Tevergeefs. Er was geen sprake van 'schijn van partijdigheid', oordeelde het Hooggerechtshof. Marchena kon niet verantwoordelijk worden gehouden voor uitspraken van derden, zo luidde de conclusie. Maar volgens rechter Giménez is het 'legitiem' dat Junqueras denkt dat hij geen eerlijk proces krijgt. 'Die wraking is te snel afgewezen. Het is fout geweest om Cosidó niet eens te horen. Cosidó is niet een derde die zomaar langs kwam lopen. Hij is de fractieleider in de senaat namens de Volkspartij. En hij stuurt een whatsapp, een absoluut schaamteloze, maar verhelderende whatsapp. Is het legitiem dat daardoor twijfels opkomen? Totaal legitiem.' Hebben de Catalanen dan gelijk? Is het met de onafhankelijkheid van de rechtspraak in Spanje net zo bar gesteld als in Polen, zoals ex-regiopresident Carles Puigdemont stelt? Dat land werd door de Europese Commissie aangeklaagd bij het Europees Hof. Het leidde ertoe dat de Poolse regering moest kiezen: een forse geldboete of het terugdraaien van de omstreden pensioenwet voor opperrechters. 'Nee, zo erg is het in Spanje niet', denkt politicoloog Sánchez-Cuenca. 'In Polen wordt geprobeerd de spelregels te veranderen, zodat de regering haar greep op de rechtspraak kan versterken. Het probleem bij ons is de politieke cultuur. Dat is in zekere zin een minder groot probleem.' De rechters zelf denken er ook zo over: terwijl in Polen 74 procent van de rechters aangeeft dat de regering hun onafhankelijkheid niet respecteert, is dat in Spanje 28 procent - minder dan in een lange rij Oost-Europese landen. Ook krijgen Oost-Europese rechters veel vaker te maken met omkoping dan hun Spaanse collega's. Toch lijken de Catalaanse zorgen over de onafhankelijkheid van de Spaanse rechtspraak niet helemaal onterecht. In Spanje werkt het alleen wat subtieler. De politiek laat zich niet gelden bij de behandeling van een zaak, maar al eerder. Tribunaal Het zevenkoppige tribunaal dat zal oordelen over de Catalaanse leiders bestaat zodoende uit drie progressieve, één gematigde en drie conservatieve rechters, onder wie voorzitter Marchena. Dat had op het eerste gezicht slechter kunnen uitpakken voor de Catalanen, gezien de ruime conservatieve meerderheid in de gehele Strafkamer van het Hooggerechtshof. 'Maar je moet bedenken', zegt Sánchez-Cuenca, 'dat de progressieve rechters in de Catalaanse kwestie niet per se andere standpunten innemen dat hun conservatieve collega's. Ze zitten vaak op één lijn.' Deze rechters kunnen zich volgens de socioloog 'meer dan ooit de luxe veroorloven hun ideologische vooroordelen te laten meespelen'. Immers: ze hebben nauwelijks te maken met tegenspraak vanuit de Spaanse maatschappij - Catalonië daargelaten. Sánchez-Cuenca: 'De maatschappij is als een monoliet. Een heel groot deel van de Spanjaarden wil het de Catalaanse leiders betaald zetten wat ze hebben gedaan. Dat is een sociaal fenomeen dat zich zelfs niet voordeed in de tijd dat de Baskische afscheidingsbeweging ETA de ene na de andere aanslag pleegde in Spanje.' 'Opstandige' Catalaanse leiders voor de rechter Het proces tegen de twaalf Catalaanse onafhankelijkheidsleiders begint vandaag en duurt naar verwachting drie maanden. Het hof is van plan meer dan 500 getuigen te horen, onder wie Mariano Rajoy, de conservatieve politicus die premier van Spanje was toen de Catalanen op 1 oktober 2017 een verboden referendum over onafhankelijkheid hielden. Het is 'de belangrijkste rechtszaak die we als democratie hebben gehad', zei de voorzitter van het Spaanse Hooggerechtshof. De openbaar aanklager is van plan straffen te eisen tot 25 jaar cel wegens rebellie. De belangrijkste verdachten zijn (foto's van bovenaf): Oriol Junqueras, oud-vicepremier in het kabinet-Puigdemont. Jordi Sànchez en Jordi Cuixart, voerden ieder een protestbeweging aan. En Carme Forcadell, oud-voorzitter van het Catalaans parlement. Het hof heeft accreditaties verleend aan 600 journalisten uit 50 landen.", "published_at": "2019-02-12"}
{"id": 10592823, "title": "Grapperhaus neemt onrust over nieuwe wapenwet weg", "text": "Aanvragers van een wapenvergunning zal niet worden gevraagd naar persoonskenmerken als religie of politieke opvattingen. Het omstreden artikel in de nieuwe Wet wapens en munitie, over de verwerking van persoonsgegevens als ras en etnische afkomst, is 'feitelijk overbodig' en geeft de politie 'geen nieuwe bevoegdheid'. Daarom is het bij nader inzien uit het wetsvoorstel geschrapt. Dat heeft minister Ferdinand Grapperhaus (Justitie en Veiligheid, CDA) aan de Tweede Kamer laten weten. De Kamer debatteert dinsdagavond over de Wet wapens en munitie (Wwm). Aanpassing van de wet is nodig vanwege een Europese richtlijn, die door strengere controle illegaal wapenbezit moeilijker moet maken. Aanleiding waren de terroristische aanslagen in Parijs in 2015. De coalitiepartijen CDA en D66, alsmede oppositiepartij SP, zetten in september in een schriftelijke vragenronde grote vraagtekens bij het betwiste wetsartikel 44, dat luidt: 'Ten behoeve van de taakuitoefening op grond van deze wet kan de korpschef persoonsgegevens verwerken waaruit ras of etnische afkomst, politieke opvattingen, religieuze of levensbeschouwelijke overtuigingen kunnen blijken ( ).' De huiverige Kamerleden Chris van Dam (CDA), Monica den Boer (D66) en Michiel van Nispen (SP) betoonden zich 'geen voorstander van het verzamelen van bijzondere persoonsgegevens' en eisten meer waarborgen voor 'rechtszekerheid en proportionaliteit'. Ook de Autoriteit Persoonsgegevens en de Koninklijke Nederlandse Schietsport Associatie (KNSA) waren zeer kritisch. Na een publicatie in de Volkskrant over de breed gedeelde zorgen bezwoer Grapperhaus dat Justitie geenszins van plan was van iedereen die een wapenvergunning aanvraagt zijn etnische afkomst, politieke opvatting, religie of ras te registreren. Maar de politie, waar een vergunning moet worden aangevraagd, kan wel tegen zulke informatie 'aanlopen' en dan moet zij deze kunnen 'gebruiken', 'verwerken' en 'kunnen uitwisselen met andere lidstaten', zei Grapperhaus toen. In zijn nadere uitleg schrijft Grapperhaus: 'Ik constateer dat de toelichting bij dit wetsvoorstel op dit punt onvoldoende duidelijkheid heeft geboden.' Hij gaat uitvoerig in op de totstandkoming van het wetsvoorstel, waar de ook door Europa vereiste Algemene Verordening Gegevensbescherming (AVG) - met sinds mei 2018 veel strengere privacywetgeving - dwars doorheen loopt. Voortaan valt de bevoegdheid die de korpschef heeft om de aanvraag voor een wapenvergunning te onderzoeken onder deze AVG, en niet langer onder de Wet politiegegevens (Wpg). Met een speciale Aanpassingswet is daarvoor een grondslag in de AVG gemaakt. Omdat niet zeker was dat die Aanpassingswet op tijd van kracht zou zijn, is toen de letterlijke tekst daaruit als artikel 44 in de Wwm opgenomen. Grapperhaus schrijft de Kamer nu dat artikel 44 'feitelijk geen onderdeel meer is van het wetsvoorstel', omdat de Aanpassingswet AVG erin voorziet. Die is inmiddels al door de Kamer aangenomen. Hij schrijft ook dat het feit dat de korpschef een grondslag heeft om persoonsgegevens te verwerken 'uitdrukkelijk moet worden onderscheiden van een taak'. Er is dus geen sprake van actieve registratie bij het verzoek om een wapenvergunning. Standaard is dat de politie bij een aanvraag een antecedentenonderzoek doet en een huisbezoek aflegt. Ook wordt de aanvrager bevraagd. Daarbij kunnen contacten met gewelddadige politieke of religieuze bewegingen tevoorschijn komen. Die zijn van belang bij de afweging of iemand een wapen kan worden toevertrouwd. Verder is een veroordeling wegens een geweldsdelict een gebruikelijke grond voor weigering, net als een kwetsbare gezondheidstoestand (zoals een opname na psychische problemen). De Kamerleden van CDA, D66 en SP willen in het debat van de minister ook mondeling horen of de bescherming van persoonsgegevens nu voldoende is gewaarborgd. D66-Kamerlid Den Boer overweegt hierover nog een amendement in te dienen, omdat zij er niet gerust op is dat discriminatie is uitgesloten. Directeur Sander Duisterhof van de KNSA is gerustgesteld. 'De commotie heeft geholpen. Met zijn toelichting borgt de minister dat de politie geen misbruik van haar bevoegdheid zal maken. Daar zullen wij hem aan houden. Voor mij is de zaak afgedaan.'", "published_at": "2019-02-12"}
{"id": 10592824, "title": "Stap van Rabo naar pabo makkelijker gemaakt", "text": "Bankmedewerkers en verzekeringsagenten moeten het schreeuwende tekort aan docenten helpen oplossen. Zij kunnen zich vanaf nu makkelijker laten omscholen tot leraar dankzij een convenant dat de bank- en verzekeringssector maandag sloot met minister Arie Slob (Onderwijs), samen met lerarenopleidingen en werkgevers in het basis- en voortgezet onderwijs. 'Aan de slag voor de klas', heet het convenant. 'Van Rabo naar pabo' in de wandeling. Het lerarentekort loopt de komende jaren drastisch op, bleek vorige maand uit cijfers die onderwijsministers Ingrid van Engelshoven en Slob naar de Tweede Kamer stuurden. Als het zo doorgaat komen basisscholen over vijf jaar 4.200 voltijdsleraren tekort (tienduizend over tien jaar), terwijl middelbare scholen in het schooljaar 2023/2024 een tekort van 1.075 fte te wachten staat (en 1.600 fte in 2028/2029). Hoe anders is de situatie bij de banken, waar banen afgelopen jaren sneuvelden als dinosaurussen na een meteorietinslag. Tussen 2007 en begin 2018 verdwenen er 64 duizend banen in de financiële dienstverlening - bijna 22 procent van het totaal - door de kredietcrisis en mobiel- en internetbankieren. Baliebedienden en klantadviseurs delven massaal het onderspit tegen chatbots en zelflerende advies-apps. Perspectief De komende jaren ziet het er niet veel rooskleuriger uit, verklaart Chris Buijink, voorzitter van de Nederlandse Vereniging van Banken (NVB), de reden achter het convenant. 'Als wij onze medewerkers kunnen interesseren voor een mogelijke carrière als zij-instromer in het onderwijs helpen we én het lerarentekort te verkleinen én bieden we onze werknemers extra perspectief.' Sigrid Loos (35), adviseur particulieren bij de Rabobank in Dronten, merkte hoe er de laatste jaren minder en minder klanten over de vloer komen met vragen over hun spaarrekening of hypotheek. Al langer lonkte het onderwijs, en anderhalf jaar geleden besloot ze de stoute schoenen aan te trekken en zich aan te melden voor het 'Talentenprogramma van Rabo naar pabo'. Op kosten van de Rabobank schoolt ze zich momenteel om tot 'pedagogisch professional' aan de Katholieke Pabo Zwolle. Twee dagen per week helpt ze de leerlingen van basisschool Sint Franciscus in Nunspeet met extra rekenlessen of de organisatie van het sinterklaasfeest. Eén dag per week gaat ze naar school en de andere twee dagen adviseert ze nog klanten bij de Rabobank in Dronten. Papiertje Tot ze na de zomer haar pabo-papiertje hoopt te hebben en definitief afscheid neemt bij de bank. 'Het is een heel druk programma en alles is nieuw - het is toch een compleet andere sector die je moet leren kennen. Maar ik heb er nog geen seconde spijt van gehad, het is ontzettend leuk.' Gerben Kant (49) kan een overstap eveneens aanbevelen. Tot anderhalf jaar geleden hielp hij bedrijven aan de financiële problemen te ontsnappen als assistent-accountmanager Bijzonder Beheer bij de Rabobank Alblasserwaard-Vijfheerenlanden. Nu doceert hij onder meer bedrijfseconomie aan de mavo-, havo- en atheneumleerlingen van de Willem van Oranje Scholengroep in Waalwijk. 'Je moet wel goed bij jezelf te rade gaan of het onderwijs echt iets voor je is, want er wordt veel van je gevraagd - niet alleen door het lerarentekort, maar ook gewoon door de jeugd met hun mobieltjes en en hun sociale omgangsvormen. Maar als je weet waar je aan begint, is het zeker aan te raden, want het is prachtig om jongeren te helpen om hun plekje in de maatschappij te vinden.'", "published_at": "2019-02-12"}
{"id": 10592825, "title": "Bedrijf achter enkeltje Mars failliet", "text": "Avonturiers die zich vanaf 2031 op Mars willen vestigen hoeven niet te wanhopen, zegt het bedrijf dat die reis zou verzorgen en nu bankroet is. 'Alleen de financieringstak is failliet, we werken aan een oplossing.' Slecht nieuws voor iedereen die hoopt dat menselijke pioniers rond 2030 een enkele reis naar Mars gaan maken: Mars One Ventures, de financieringstak van het Nederlandse Mars One-project, is failliet. Mars One haalde bij oprichting de wereldpers met het plan om op Mars een menselijke kolonie te stichten. Vanaf 2031 moesten lichtingen astronauten richting de rode planeet vliegen. De missie zou via een realityserie op televisie komen. De verkoop van rechten moest (een gedeelte van) de kosten van het project dekken. Ruim 200 duizend vrijwilligers meldden zich aan, van wie na selectierondes nog honderd kandidaten resteren. Moeten al die mensen hun Marsdroom nu laten varen? Dat toch ook weer niet, volgens Mars One-directeur Bas Lansdorp. Alleen de financieringstak van het project, het bedrijf Mars One Ventures, is nu failliet. 'We werken met een investeerder aan een oplossing voor het faillissement', zegt Lansdorp. 'Met Stichting Mars One, die de Marsmissie organiseert, is financieel niks aan de hand.' Wel betekent het faillissement dat op dit moment voor die missie geen geld wordt opgehaald. Beurs Mars One Ventures ging eind 2016 in Frankfurt naar de beurs. Een klein jaar later werd de handel in het aandeel geschorst omdat het bedrijf niet had voldaan aan de voorwaarden van de beurs. Afgelopen zomer maakte het bedrijf nog bekend dat het een deal had gesloten met een Zwitserse investeringsmaatschappij, voor een bedrag tussen zes en twaalf miljoen euro. Het is onduidelijk wat de status daarvan nu is. Het rommelt al langer rond het bedrijf. In 2015 klapte Mars One-kandidaat Joseph Roche, die het tot de selectie van honderd had geschopt, uit de school. Tegenover website medium.com en de Britse krant The Guardian vertelde hij dat tophonderdkandidaten hun plekje op de finalistenlijst konden kopen. Bovendien zouden niet 200.000, maar slechts 2.761 mensen zich als vrijwilliger hebben gemeld. Lansdorp ontkende in een officiële verklaring de aantijgingen van Roche. Mars One heeft een aantal bekende pleitbezorgers, onder wie de Nederlandse natuurkundige en Nobelprijswinnaar Gerard 't Hooft en de populairwetenschappelijke bestseller- auteur Mary Roach. Big Brother 'Technisch gezien is de missie haalbaar. Het is moeilijk, maar het kan', zei 't Hooft in 2013 over Mars One tegen de Volkskrant. 'Het hete hangijzer is van economische aard: hoe krijgen we de miljarden bij elkaar om het project te financieren? Een Big Brother-achtige opzet kan daarbij helpen.' Het faillissement van Mars One Ventures is niet de eerste teleurstelling voor liefhebbers van bijzondere commerciële ruimtevaartprojecten. Eind 2017 sneuvelde ook ruimtevaartbedrijf XCOR, dat amateurastronauten voor 70 duizend euro een buitenaardse droomreis aanbood. Bij het faillissement raakten gedupeerden dat bedrag toen kwijt.", "published_at": "2019-02-12"}
{"id": 10593544, "title": "Klimaatjongeren gaan met Rutte en Wiebes gesprek aan", "text": "De klimaatstakers voeren deze week geen actie. De scholieren achter het spijbelprotest gaan dinsdagmiddag eerst in gesprek met premier Rutte en minister Wiebes van Economische Zaken. 'Deze week geen staking!' postte Youth of Climate NL, het account van de organisatoren van de klimaatstaking, zondagmiddag op Instagram. De Haagse scholieren van de Daltonschool zijn door Rutte en Wiebes uitgenodigd voor een gesprek. Daarmee is het doel van het eerste klimaatprotest van afgelopen donderdag behaald. Het gesprek vindt plaats op het ministerie van Algemene Zaken. Hoewel Rutte aanvankelijk liet weten dat de klimaatspijbelaars niet meer actie konden vragen van de politiek, twitterde hij vrijdag dat hij de organisatoren zou uitnodigen voor een gesprek, weliswaar na schooltijd. Zes scholieren van Youth for Climate gingen op die uitnodiging in. Op Instagram krijgt de beslissing om de actie voor deze week te staken veel lof. Maar er is ook kritiek; de organisatie zou zich laten inpakken door de politiek. Volgens Stijn Warmenhoven (17), die aan de wieg stond van het klimaatprotest, hoeven critici zich geen zorgen te maken. 'Ik snap dat mensen denken dat we ons laten inpakken, maar dat doen we niet. We gaan proberen om het gesprek naar ons toe te trekken. Als dat niet lukt, gaan we binnenkort gewoon weer staken.' De zes scholieren hebben nog geen eisen geformuleerd voor de politiek. Ze gaan het gesprek 'open' in. Wel vindt Warmenhoven dat Rutte en Wiebes toezeggingen moeten doen om de klimaatdoelen te behalen. 'Met dit getreuzel gaan we het niet halen, dus ze hebben een schop onder de reet nodig. Die gaan wij hopelijk geven.' Afgelopen donderdag verzamelden meer dan tienduizend scholieren zich onder schooltijd op het Malieveld in Den Haag om actie te voeren voor strengere klimaatmaatregelen. Die opkomst overtrof alle verwachtingen.", "published_at": "2019-02-12"}
{"id": 10593545, "title": "'Verbied genezingstherapie homoseksuelen'", "text": "identiteit Behandelingen om homoseksuelen te 'genezen' van hun geaardheid moeten worden verboden. Dat vinden regeringspartij D66 en de vereniging van jeugdartsen AJN. D66 wil vooral minderjarigen beter beschermen tegen deze omstreden behandelingen. Zulke therapieën, die worden aangeboden door bijvoorbeeld christelijke groeperingen, staan haaks op de opvatting dat jongeren volledig zichzelf kunnen zijn, zegt Tweede Kamerlid Vera Bergkamp in het actualiteitenprogramma EenVandaag. Voor haar weegt wettelijke bescherming in dit geval zwaarder dan de vrijheid van godsdienst. Volgens Bergkamp tast de behandeling mensen aan 'in het wezen van hun identiteit'. Ze noemt dat zeer schadelijk en misleidend. Jeugdartsen spreken over wanpraktijken en kwakzalverij. De behandelingen suggereren dat iemand ziek is, aldus de jeugdartsen Nederland AJN.", "published_at": "2019-02-12"}
{"id": 10593546, "title": "Alle Rembrandts in overzichtstentoonstelling", "text": "rijksmuseum Het Joodse Bruidje van Rembrandt wordt opgehangen in het Rijksmuseum, vier dagen voor de publieksopening van de tentoonstelling Alle Rembrandts, de tentoonstelling van alle schilderijen, etsen en tekeningen van Rembrandt uit de eigen collectie. Dit jaar is het 350 jaar geleden dat de schilder overleed.", "published_at": "2019-02-12"}
{"id": 10593548, "title": "'Stel tevredener bij traditionele rollen'", "text": "Stellen bij wie werk en inkomen op een traditionele manier verdeeld zijn, zijn het meest tevreden over hun relatie. Dat concludeert socioloog Niels Blom in zijn proefschrift, dat hij afgelopen vrijdag verdedigde aan de Radboud Universiteit. Blom analyseerde voor zijn onderzoek vragenlijsten die waren ingevuld door ruim tienduizend heterostellen uit Nederland, Australië en het Verenigd Koninkrijk. De stellen, tussen de 24 en 65 jaar, werden tussen de een en vijftien jaar gevolgd en beantwoordden in die periode meerdere malen vragen over hun relatie, werk en inkomen. Uit de analyses bleek dat stellen een tikje minder tevreden werden over hun relatie wanneer de vrouw in de loop der tijd meer was gaan verdienen dan de man: het cijfer dat ze hun relatie gaven ging dan met 0,1 omlaag. Werd de man werkloos, dan ging er zelfs 0,25 punt af. Als echter niet de man, maar de vrouw werkloos werd, dan had dit geen gevolgen voor hoe tevreden haar partner was over de relatie. Wel werd de vrouw daar dan minder tevreden over. Opmerkelijk: de achteruitgang in tevredenheid stond los van hoe de stellen zélf tegen hun man-vrouwrolverdeling aankeken - traditioneel of gelijkwaardig. Dat laat zien dat maatschappelijke normen over wie het meeste geld 'hoort' te verdienen invloed hebben op hoe tevreden je bent met je relatie, concludeert Blom. 'Dat is blijkbaar nog steeds de man.' Die constatering is minder verrassend dan het lijkt, aldus de socioloog. 'Vrouwen werken in onze maatschappij nog steeds vaker parttime dan mannen. Dat is in zekere zin toch een uiting van de heersende sociale norm.' Over hoe de taakverdeling tussen partners de relatiekwaliteit beïnvloedt, bestaat veel discussie binnen de sociologie. Blom: 'De ene theorie zegt dat koppels die allebei ongeveer evenveel werken betere relaties hebben, omdat partners elkaars leefwereld dan beter begrijpen. Een andere theorie voorspelt juist dat die koppels slechtere relaties hebben dan stellen waar de man kostwinner is, omdat de taakverdeling binnen het gezin dan duidelijker is.' Statisticus Joop Hox vindt het onderzoek gedegen uitgevoerd, zegt hij in een telefonische reactie. 'Het is altijd heel lastig om een oorzakelijk verband aan te tonen in dit type onderzoek. Daartoe zou je stellen van tevoren in twee groepen moeten indelen: in de ene laat je de vrouw kostwinner worden, en in de andere de man. Dat kan in dit soort onderzoek niet.' Dat probleem is in het onderzoek zo goed mogelijk ondervangen, is de indruk van de Utrechtse hoogleraar sociaal-wetenschappelijke onderzoeksmethoden, die sinds kort met emeritaat is. Zo volgde Blom stellen gedurende een langere tijd en nam hij allerlei andere mogelijke verklaringen mee in zijn analyses. Hox: 'Hierdoor kon hij bijvoorbeeld uitsluiten dat het alleen de teruggang in inkomen was die verantwoordelijk was voor de afname in relatiegeluk.' Stellen met een vrouwelijke kostwinner hoeven zich nu niet meteen zorgen te maken, vindt Hox. 'Als je naar de cijfers in dit onderzoek kijkt, blijkt de invloed van die traditionele normen - die blijkbaar nog heersen in de maatschappij - op je relatiegeluk in absolute zin maar heel klein.' Blom benadrukt dat die gevolgen van verandering in werk en inkomen inderdaad klein zijn, maar wél meetbaar. 'Het zijn factoren die van buiten de relatie komen, maar toch invloed hebben op hoe partners naar elkaar kijken. Dat is behoorlijk opmerkelijk.'", "published_at": "2019-02-12"}
{"id": 10593549, "title": "Leraar geschorst na porno kijken in de klas", "text": "staking leerlingen De docent van het Staring College in Lochem die naar porno keek in een klaslokaal is er niet 'ingeluisd' door leerlingen. Dat heeft directeur Nico Woonink maandag gezegd tegen televisieprogramma Hart van Nederland. Een kleine honderd leerlingen van de school hebben maandag enkel uren gestaakt, omdat ze het er niet mee eens zijn dat de docent is geschorst. Er gingen geruchten dat de docent door leerlingen naar de pornosite zou zijn gelokt door een bepaald woord in te tikken. Daarvan is geen sprake, zegt Woonink, die maandag met de geschorste docent heeft gesproken. 'We hebben gezamenlijk besloten naar buiten te brengen dat dat absoluut niet het geval is.' Dat de docent, die volgens Woonink ontdaan is, zoveel steunbetuigingen krijgt van leerlingen komt omdat hij bij hen 'erg goed ligt', aldus de directeur. Hij zei dat te begrijpen omdat de school 'ook erg op hem gesteld is'. De docent raakte in opspraak toen hij in een les pornobeelden keek op zijn computer, die was doorgeschakeld naar een digitaal schoolbord. Een leerling maakte daarvan een filmpje en zette het online. Of de leraar kan terugkeren, besluit de school als een onderzoek naar de zaak is afgerond.", "published_at": "2019-02-12"}
{"id": 10593552, "title": "Miljoenen voor strijd tegen dure medicijnen", "text": "Met de Vriendenloterij als miljoenensponsor wordt de strijd opgevoerd tegen farmaceuten die veel te hoge prijzen rekenen voor hun medicijnen. 'Deze verrassende gift laat zien hoe alomtegenwoordig de onvrede is.' Normaal gesproken, zegt de Amsterdamse hoogleraar Carla Hollak, zit ze drie maanden te ploeteren op een subsidieaanvraag. Zit alles mee, dan haalt ze daarmee twee ton binnen voor haar onderzoeksgroep. 'Als zoiets lukt, ben ik extreem blij. Dus je snapt hoe idioot dit is.' De Vriendenloterij schenkt Hollak en haar collega's in het Amsterdam UMC de komende vijf jaar in totaal vijf miljoen euro. De loterij klopte zelf bij het ziekenhuis aan om te melden dat zij graag een gift wilde doen. Doel van het geld is te onderzoeken hoe patiënten met een zeldzame ziekte eerder en goedkoper aan hun medicijnen kunnen komen. Het namaken van medicijnen waarvoor een farmaceut een te hoge prijs vraagt, is daarbij nadrukkelijk een van de opties. Maar ook middelen die al uit patent zijn, maar waarvan de prijs hoog blijft, of medicijnen die van de markt dreigen te verdwijnen, zouden in de apotheek van het ziekenhuis bereid moeten kunnen worden. Daarnaast wil het ziekenhuis een kennisplatform bouwen, zodat ziekenhuizen, apothekers en patiënten informatie kunnen uitwisselen over de werking van zeldzame medicijnen in de praktijk, en over manieren waarop deze goedkoper te verkrijgen of te produceren zijn. Het AUMC kwam vorige zomer groot in het nieuws toen het bekendmaakte het medicijn CDCA in de eigen apotheek na te gaan maken. Het middel was al decennia op de markt, maar door een serie schimmige trucs had de Italiaanse farmaceut Leadiant het middel exclusief in handen gekregen - en had het de prijs vervijfhonderdvoudigd. 'Toen wij dat in de krant lazen, dachten wij: dit kunnen we niet over onze kant laten gaan', zegt Margriet Schreuders, hoofd goede doelen bij de Vriendenloterij. 'Daarom hebben wij het ziekenhuis laten weten hoe dapper wij de stap vonden en gewezen op de mogelijkheid een schenkingsaanvraag in te dienen.' Toen die aanvraag uiteindelijk op het bureau van de Vriendenloterij binnenkwam, 'blies die ons omver', aldus Schreuders. Met het besluit van de loterij wordt het maatschappelijk front dat zich tegen de farmaceutische industrie keert, weer een stukje breder. Zorgverzekeraars en ziekenhuizen spanden al samen om het zogeheten magistraal bereiden van onverklaarbaar dure medicijnen mogelijk te maken, het Zorginstituut sprak zich in harde bewoordingen uit tegen de chantage van de farmaceutische industrie, de Stichting Farma ter Verantwoording is opgericht om medicijnfabrikanten juridisch aan te pakken. Opening En onlangs haalde minister Bruno Bruins voor medische zorg zich de woede van de farmabedrijven op de hals door demonstratief het nieuwe laboratorium van de Haagse apotheker Paul Lebbink te openen. Bruins sprak daar zijn steun uit voor Lebbinks plannen om ook daar dure medicijnen zelf te gaan bereiden. Een aantal Amerikaanse farmaceuten schreef vorige week dat het beleid van Bruins een bedreiging vormt voor het vestigingsklimaat en funest is voor de ontwikkeling van nieuwe medicijnen. Bruins reageerde fel: dat er op deze manier 'een lobby' werd gevoerd, daar kon hij 'met zijn pet niet bij'. Toch is de schenking geen politiek statement, vindt Schreuders van de Vriendenloterij, maar 'een strijdbare keuze die kwetsbare mensen een steuntje in de rug geeft'. Zij rekent erop dat de keuze voor het AUMC als goed doel op instemming kan rekenen van de loterijdeelnemers. 'Het is belangrijk dat zij zich herkennen in de organisaties die we steunen. De eerste reacties laten zien dat mensen dit een moedige stap vinden. It's a sign of the times.' Basispakket In 2012 kwam er voor het eerst een maatschappelijke discussie over medicijnprijzen op gang, toen de medicatie tegen de ziektes van Pompe en Fabry plots zo duur bleek, dat de vraag opkwam of deze nog wel uit het basispakket kon worden vergoed. Die discussie is sindsdien alleen maar verder opgelaaid. Volgens Wilbert Bannenberg, voorzitter van de Stichting Farma ter Verantwoording, laat de 'enorm verrassende' gift zien 'hoe alomtegenwoordig de onvrede over de farmaceutische industrie nu is'. Ook Hollak denkt dat de schenking een paar jaar geleden niet mogelijk was geweest. 'Ik had eerlijk gezegd zelf ook niet aan de Vriendenloterij gedacht', zegt ze, 'maar we hebben ze duidelijk kunnen maken hoe groot dit maatschappelijke probleem is. We hebben de tijd mee.' REACTIE VERENIGING INNOVATIEVE GENEESMIDDELEN De Nederlandse branchevereniging van de geneesmiddelenfabrikanten laat in een reactie weten dat het 'natuurlijk mooi is dat een loterij mee wil helpen in de toegankelijkheid van effectieve geneesmiddelen voor patiënten'. Maar, zegt de vereniging, 'het simpelweg kopiëren van gepatenteerde geneesmiddelen enkel vanwege de prijs, mag wettelijk niet.' Dat toejuichen is ondoordacht, en brengt veiligheidsrisico's met zich mee, waarschuwt de VIG, door het ontbreken van strenge controles. Daar zouden patiënten niet aan blootgesteld moeten worden. 'Een ziekenhuis is immers geen loterij.' De VIG ziet de actie van de Vriendenloterij 'niet als een maatschappelijke beweging, maar als een actie van een activistische loterijorganisatie met een maatschappelijke agenda'. Margriet Schreuders hoofd goede doelen Vriendenloterij", "published_at": "2019-02-12"}
{"id": 10648031, "title": "Waar zijn de Nederlandse jihadisten gebleven?. Sinds het begin van het conflict in Syrië reisden zo'n driehonderd landgenoten naar het strijdgebied", "text": "Nu het laatste stukje kalifaat door Koerdische strijders wordt ingenomen, duiken Nederlandse jihadisten een voor een op andere plekken op. Waar zitten ze en wat gaat er met ze gebeuren? 1 In het laatste stukje IS-kalifaat Nog een paar honderd vierkante meter, een strook land bij de Zuid-Syrische plaats Baghuz, groter is het kalifaat van IS niet meer. Het is omsingeld door Koerdische strijders en Amerikaanse militairen aan de ene kant en het Syrische leger aan de andere kant. Al twee weken rijden vrachtwagens vol lokale vluchtelingen én IS'ers die zich hebben overgegeven richting de vluchtelingenkampen in Noord-Syrië. Toch zouden er zich nog honderden strijders, soms met hun gezinnen, in het strijdgebied bevinden. Volgens inlichtingendienst AIVD bevinden zich nog 85 Nederlanders en 95 Nederlandse kinderen bij IS. Het is niet duidelijk of die allemaal nog in het laatste strookje land zitten. Cellen van de terreurgroep zijn ook in andere delen van Syrië en Irak ondergronds gegaan om daar te wachten op hergroepering. Andere strijders zullen zich doodvechten bij Baghuz of daar alsnog worden gevangengenomen. Zo'n 85 Nederlandse jihadi's kwamen al om in het strijdgebied. 2 Bij al-Qaeda in de regio Idlib Ook als het kalifaat definitief heroverd is, is de oorlog in Syrië nog niet voorbij. In noordwest Syrië, rond de stad Idlib, is een groot gebied in handen van de aan al-Qaeda gelieerde strijdgroep Hayat Tahrir al-Sham. Volgens de AIVD bevinden zich in Syrië nog dertig Nederlandse jihadisten (met vijftig kinderen) die zich bij dergelijke al-Qaeda-groepen hebben aangesloten. Syriëganger Victor D., uit Heeten, vertelde eind vorig jaar zelf rond Idlib te verblijven. Hij is in Nederland bij verstek tot zes jaar cel veroordeeld voor lidmaatschap van een terroristische organisatie. De situatie in het gebied is gespannen. Het lijkt een kwestie van tijd voordat het Syrische leger de aanval inzet. 3 In de cel of in een kamp in Noord-Syrië Zo'n 10 Nederlandse vrouwen en 25 kinderen bevinden zich in Koerdische detentiekampen in Noord-Syrië. Het zijn vrouwen die zich ooit bij IS aansloten, maar zijn gevlucht of zich hebben overgegeven. Het gaat onder meer om Ilham (24) uit Gouda, Meryem (29) uit Zoetermeer, Hafida (27) uit Delft, Amber (23) uit Dordrecht en Nawal (33) uit Utrecht met hun kinderen. Ze zitten al ruim een jaar in de kampen. Ondertussen woedt in Europa een fel debat: moeten Europese landen die kinderen én hun moeders terughalen? De Koerden, die de kampen runnen, willen dat graag. Zij zeggen niet de mogelijkheid te hebben de vrouwen te berechten en hebben geen zin ze nog jaren vast te houden. De vrouwen willen zelf ook terug, ook al zullen ze op Schiphol direct worden opgepakt en vastgezet. Nederland werkt er vooralsnog niet aan mee. In het gebied zitten ook ongeveer vijf Nederlandse mannen in de gevangenis, onder meer Yago R. uit Arnhem (die was getrouwd met een Britse jihadiste), Redouan D. uit Culemborg (de man van de Dordtse Amber) en Abdoussalam S. uit Doetinchem. Ook van hen willen de Koerden af. 4 In een cel in Irak Zeker één, maar waarschijnlijk meer Nederlandse jihadisten zitten in een cel in Irak. IS is al een tijdje verdreven uit het land en duizenden strijders worden nu berecht. Er zijn al tientallen doodstraffen opgelegd en uitgevoerd. De Nederlander, wiens naam niet publiek bekend is, kreeg acht jaar cel voor terrorisme. Tegen een Belgische jihadist werd vorig jaar de doodstraf uitgesproken, het is onduidelijk of die ook is uitgevoerd. Deze week werd bekend dat de Syrische Koerden enkele Franse jihadisten aan Irak hebben uitgeleverd om hen daar te laten berechten. 5 In een cel of vrij in Turkije De meeste Nederlandse jihadisten reisden naar Syrië via Turkije. Toen IS terrein begon te verliezen, probeerden sommigen dezelfde weg weer terug te nemen. Ongeveer twintig polderjihadisten houden zich nu op in het land. Mogelijk wachten sommigen van hen op een moment om terug te kunnen keren naar Nederland. Anderen zitten vast, zoals Xaviera S. (24) uit Apeldoorn. Zij kreeg eind vorig jaar zes jaar en drie maanden cel van de Turkse rechter en zal die straf daar uitzitten. Eerder deze maand werden drie Nederlandse jihadisten (twee vrouwen en een man) opgepakt tijdens een actie van de Turkse veiligheidsdienst in de toeristische kustplaats Mudanya in de provincie Bursa. Hun identiteit is niet bevestigd, maar het gaat waarschijnlijk om twee jonge vrouwen die in 2015 vanuit Friesland vertrokken. 6 In de cel of weer vrij in Nederland Sinds het begin van het conflict in Syrië in 2011 reisden ruim driehonderd Nederlanders naar het strijdgebied, 55 van hen zijn inmiddels weer terug. Velen van hen kwamen al snel weer naar Nederland, niet iedereen werd vervolgd. Syriëgangers die nu terugkomen, worden wel aangehouden en vervolgd. Hun straffen variëren, veel Syriëgangers zijn al bij verstek tot zes jaar cel veroordeeld. Maar de zelf teruggekeerde Mohammed D. uit Utrecht kreeg 'maar' drie jaar cel. Hij ontkende gevochten te hebben en zei dat hij kok was. Justitie kan vaak niet bewijzen wat de jihadisten in het gebied precies hebben gedaan. Vrouwen krijgen doorgaans een lichtere straf dan mannen, Laura H. uit Zoetermeer kreeg in 2017 24 maanden cel, waarvan dertien voorwaardelijk. Volgens onderzoekers zijn straffen voor 'terugkeerders' in Nederland relatief laag, in Frankrijk zou de gemiddelde straf op veertien jaar cel liggen.", "published_at": "2019-02-27"}
{"id": 10648032, "title": "'Jihadi's blijven aanslagen plannen in Nederland'", "text": "Er zijn nog steeds aanhangers van de jihadistische beweging die zich bezighouden met aanslagplanning binnen Nederland. Dat heeft de Nationaal Coördinator Terrorismebestrijding en Veiligheid (NCTV) gisteren bekendgemaakt. Dat er al maandenlang geen grote aanslagen meer zijn gepleegd in West-Europa, wil niet zeggen dat er geen terreurdreiging meer is. Daarom blijft het dreigingsniveau in Nederland op 4 (op een schaal van 5) staan. 'De kans op een aanslag in Nederland blijft reëel', staat in het nieuwste Dreigingsbeeld Terrorisme Nederland van de NCTV dat gisteren is verschenen. De dienst stelt op basis van berekeningen van internationale organisaties dat het aantal doden als gevolg van terrorisme na een piek in 2014 voor het derde jaar op rij (2015- 2017) afnam. 'De 'aanslagluwe' periode duurt nog altijd voort. In West-Europese landen zijn vorig jaar slechts zes jihadistische aanslagen gepleegd, wat sterk afwijkt van de bijna twintig jihadistische aanslagen in 2017.' Bij die zes aanslagen vielen ook lang niet altijd doden. Dat was wel het geval bij de aanslag op een kerstmarkt in Straatsburg in december. Dat er desondanks nog steeds een dreiging is van een aanslag in Nederland blijkt volgens de NCTV en inlichtingendienst AIVD onder meer uit het oprollen, in september, van de 'Arnhem-groep'. Het gaat om een groep van zeven Nederlandse jihadisten die plannen smeedden voor een aanslag op een evenement. Maar ook na het oppakken van die groep 'zijn er nog steeds aanhangers van de jihadistische beweging die zich bezighouden met aanslagplanning binnen Nederland'. Volgens de diensten bestaat de Nederlandse jihadistische beweging uit ruim vijfhonderd personen en enkele duizenden sympathisanten. In die netwerken, die doorgaans ook salafistisch zijn, zijn ook ronselaars actief. 'De verwachting is dat de komende jaren jihadisten - ex-gedetineerden en 'terugkeerders' - in de samenleving zullen (her-)integreren en zich op gelijksoortige wijze zullen bewegen in salafistische netwerken.' De NCTV maakt zich ook zorgen over de ontwikkelingen binnen extreemrechts. Door de toenemende (politieke) polarisatie groeit de kans dat een eenling uit die kringen overgaat tot geweld. 'Het gevaar dat uitgaat van de lone actor bij de toepassing van rechtsterroristisch geweld is inmiddels belangrijker dan de dreiging van geweld door grotere groepsverbanden.' De polarisatie en verharding vindt vooral plaats op sociale media.", "published_at": "2019-02-27"}
{"id": 10648630, "title": "Veel gemeenten zitten op zwart zaad", "text": "Nederlandse gemeenten hebben steeds meer moeite om rond te komen. Dat stelt accountants- en adviesbureau BDO, dat onderzoek heeft gedaan naar de huishoudboekjes van alle gemeentes. Carla van der Wal Er wordt rekening mee gehouden dat veel meer gemeenten in de toekomst preventief onder toezicht komen te staan. Zij moeten dan verantwoording af gaan leggen voor hun uitgaves. De verslechterde financiële huishouding is volgens de onderzoekers terug te voeren op de extra taken op sociaal terrein die gemeenten sinds 2015 hebben gekregen. Zo zijn ze sinds dat jaar verantwoordelijk voor maatschappelijke ondersteuning, jeugdhulp en ondersteuning van mensen die moeilijk aan een baan kunnen komen. ,,Zowel operationeel als financieel een monsterklus'', oordelen de onderzoekers over de transitie. Veel gemeenten zijn ontevreden over de hoogte van het budget dat ze hiervoor van het Rijk hebben gekregen. Ook de verdelingssystematiek krijgt veel kritiek, zegt BDO. Toch zijn er gemeenten die goed presteren, ondanks de extra uitgaven die ze moeten doen. De Randstadprovincies hebben het over de gehele linie financieel beter voor elkaar dan gemeenten in andere gebieden. Opvallend is dat gemeenten in Flevoland op alle fronten bovengemiddeld scoren. Dit is vooral te danken aan de sterke economische groei van deze regio en dan met name van Almere. In Zeeland wordt daarentegen geworsteld. Daar zorgt de leegloop van het platteland naar de stedelijke gebieden dat de gemeenten het financieel minder goed voor elkaar hebben. Frank van der Lee van BDO vindt dat aandacht moet komen voor de effecten van leegloop. ,,Naar verwachting nemen deze verschillen, tussen gemeenten de komende jaren verder toe, door toenemende vergrijzing in de meer afgelegen gebieden.'' Toch zijn de financieel sterkste gemeenten niet de grootste. Gemeenten tot en met 20.000 inwoners zitten het best bij kas. Gemeenten met 50.000 tot 250.000 inwoners hebben het financieel een stuk zwaarder. Het beeld van de grootste gemeenten is wisselend. In 2017 gaven gemeenten ruim 24 miljard euro uit aan sociale zaken. Het aantal gemeenten nam overigens af. In 2017 waren er nog 388, door herindeling is het aantal verminderd tot 355.", "published_at": "2019-02-27"}
{"id": 10648739, "title": "Zonschaamte. Nynke de Jong | Column", "text": "Het was een prachtige middag. De IJssel lag te schitteren in haar uiterwaarden. De dunne bandjes van mijn racefiets zoefden over het fietspad, op naar Wijhe, of waar de wind me verder zou brengen. De zon brandde op de lange mouwen van mijn fietsjasje. Te warm gekleed van huis gegaan, terwijl het eind februari was. 'Vliegschaamte' is inmiddels een vrij bekende term. De schaamte die je voelt bij het boeken van een vliegticket, omdat je je bedenkt hoe slecht vliegen is voor het milieu. Sommige mensen hebben daar last van. Deze week leerde ik een nieuw fenomeen kennen: zonschaamte. Mensen die genoten van het vroege lenteweer, maar er schuldbewust achteraan riepen dat ze zich daar ook een beetje schuldig over voelden, want ja, dit is de klimaatverandering waar we zo tegen ageren. Columniste Linda Akkermans schreef in het Brabants Dagblad dat ze met een licht schuldgevoel in de tuin van de zon zat te genieten. De opwarming van de aarde is een reden om te protesteren, maar verrek, 17 graden en zon is óók heel fijn. Mag je daar dan niet van genieten? Ja natuurlijk wel. Probeer ook maar eens niet te genieten wanneer je dat wel doet. Daar is geen beginnen aan. En het klimaat verandert ook niet wanneer jij voor straf met de lamellen dicht op de bank gaat zitten mokken dat dit geen temperaturen zijn voor februari. Ik geniet me dezer dagen helemaal suf. Maar op het fietspad naar Wijhe dacht ik ook: nu is het fijn. Maar 's zomers vier weken lang 40 graden is dat niet. Een paar onverwachte lentedagen zijn te gek, maar een Elfstedentocht is nog veel gaver. Met dit weer ben ik graag op de Wadden, maar ik wil ook graag dat de Wadden over honderd jaar nog bestaan, en niet zijn weggespoeld. Gebruik de mooie dagen om zoveel mogelijk buiten te zijn, om ons mooie landje in optima forma te bekijken. Zodat je weer ziet: dit landschap is de moeite waard om goed voor te zorgen. Bewust genieten. Meer kun je niet doen.", "published_at": "2019-02-27"}
{"id": 10648742, "title": "Boeven van 'La Casa de Papel' op pad bij carnaval", "text": "Ze zijn niet aan te slepen, de kostuums van de populaire netflixserie La Casa de Papel. Inclusief masker. De in rood getooide 'helden' gaan de komende carnaval de sier maken, blijkt uit een rondgang langs carnavalswinkels in het zuiden van Nederland. La Casa de Papel groeide vorig jaar uit tot een grote hit op Netflix. De serie gaat over een crimineel meesterbrein, De Professor, die met acht specialisten de grootste overval in de Spaanse geschiedenis wil plegen. Met minutieuze voorbereiding slaan ze op klaarlichte dag hun slag bij de Spaanse Koninklijke Munt. Met name de jeugd ziet zich graag uitgedost als 'Netflixheld'. Daarnaast blijft carnaval een bont spektakel, waarbij dit jaar ook neon erg in trek is. Veel meiden gaan met een (nep)bontjas de straat op, met eronder een petticoat . ,,Meer dan andere jaren'', weet carnavalswinkel 't Mooswief in Maastricht. De kleintjes houden het op ninja's, politie- en camouflagepakjes. Ook de eenhoorn valt in de smaak.", "published_at": "2019-02-27"}
{"id": 10648745, "title": "Poes Eu na twaalf jaar terug bij oude baasjes", "text": "Ze wandelde als puber van huis weg in Eindhoven en kwam als bejaarde dame weer terug. Na twaalf jaar is poes Eu in Geldrop herenigd met haar baasjes Annemarie en Richard Cools. ,,We hebben je poes gevonden.'' Een voicemailbericht van de Stichting Straatkat zorgde voor gefronste wenkbrauwen bij Annemarie. ,,Poes gevonden? Maar ik ben helemaal geen poes kwijt, dacht ik. Even later kreeg ik een foto en toen pas zag ik dat het Eu was. Na twaalf jaar verwacht je niet dat je d'r ooit nog ziet, maar ik ben er dolgelukkig mee. In juni wordt ze 17.\" Richard en Annemarie liepen twaalf jaar geleden in Eindhoven de hele buurt af toen hun poes was weggelopen. ,,We hebben posters geplakt en Eu aangemeld bij Amivedi, een instantie voor vermiste huisdieren. In het begin hoop je nog dat ze terugkomt, maar naarmate de tijd verstrijkt wordt die kans steeds kleiner. Dan hoop je maar dat ze ergens een nieuw thuis heeft gevonden.\" Waar Eu de afgelopen twaalf jaar geweest is? Richard en Annemarie hebben geen idee. ,,De laatste paar jaar heeft ze blijkbaar op industrieterrein De Spaarpot gezeten. Dat is hier hemelsbreed een paar honderd meter vandaan.'' Dat Eu terug is, is te danken aan een dierenartsassistente. ,,Ze werd daar binnengebracht door iemand die een tijd voor haar gezorgd heeft, maar dat niet meer kon. Ze kwam eigenlijk om Eu een spuitje te laten geven. De assistente heeft de Stichting Straatkat benaderd en via de chip van Eu zijn ze uiteindelijk bij ons uitgekomen.\"", "published_at": "2019-02-27"}
{"id": 10648746, "title": "Personeel van azc's voelt zich niet veilig. Overal vechtpartijen en intimidatie", "text": "Personeelsleden van asielzoekerscentra voelen zich dagelijks niet veilig. Ze worden verbaal of fysiek bedreigd en zijn getuige van geweld, soms met messen, tussen bewoners onderling. ,,Het waren incidenten, maar het lijkt nu structureel te worden.'' De afgelopen twee weken kwamen er bij het meldpunt voor 'onveilige werksituaties op azc's' van vakbond FNV meer dan zestig klachten binnen. Het personeel van het Centraal Orgaan opvang Asielzoekers (COA), meldt onder meer vechtpartijen met messen tussen bewoners onderling, drugshandel en intimidatie van werknemers en andere azc-bewoners. De meldingen komen uit azc's door het hele land. Het zijn vooral asielzoekers uit zogenoemde veilige landen als Algerije en Marokko die verantwoordelijk zijn voor het geweld en de bedreigingen. Zij zijn vrijwel kansloos voor een verblijfsvergunning en reizen na een afwijzing door naar een volgend Europees land. Winkeliers en burgemeesters in azc-gemeenten klagen al tijden over deze groep, ze plegen onder meer winkeldiefstallen. Problemen Speciaal voor deze groep, die vaak kampt met verslavingen of psychiatrische problemen, bestaan al twee aso-azc's. ,,Maar voordat die asielzoekers het zo bont hebben gemaakt dat ze naar zo'n speciale opvang gaan, zitten ze bij ons in het azc. Bij ons spelen dus precies dezelfde problemen\", meldt een personeelslid. De FNV is 'geschokt over de ernst van de meldingen'. ,,Incidenten lijken nu structureel te worden. We willen dat het COA direct ingrijpt om de werksituatie veiliger te maken. Meer medewerkers op de locaties, meer beveiliging en een onderzoek naar de veiligheid van de gebouwen\", stelt FNV-bestuurder Debbie van Leiden. De bond wil ook dat COA meer vaste mensen aanneemt. Milo Schoenmaker, bestuursvoorzitter van het COA, stelt dat 'ons personeel echt wel kan omgaan met lastpakken, maar er is nu al enige tijd sprake van zware overlast en crimineel gedrag.' ,,Dat kunnen we niet tolereren. Er zijn al specifieke maatregelen genomen, maar bestuur en ondernemingsraad zijn het er beiden over eens: er is meer nodig.\" Volgens hem hoort 'de relatief kleine groep die voor de onveiligheid zorgt' niet in de opvang thuis. Het COA vangt, verdeeld over zo'n zestig locaties, 23.000 asielzoekers op. Vorig jaar werkten er zo'n 2800 mensen. P13", "published_at": "2019-02-27"}
{"id": 10648747, "title": "Kreta | Noodweer", "text": "Het Griekse eiland Kreta likt de wonden na hevig noodweer, waarbij zware regenval enorme schade aanrichtte. Bewoners van het dorp Alikianos staan beduusd op de overblijfselen van de Keritisbrug, die grotendeels onder druk van de watermassa is bezweken. Kreta was enige tijd onbereikbaar voor veerdiensten. Vooral het westelijk deel van het eiland had onder het natuurgeweld te lijden. Voor zover bekend hebben de heftige buien één man het leven gekost.", "published_at": "2019-02-27"}
{"id": 10648856, "title": "May geeft toe onder druk: uitstel is optie. Premier hoopt kabinetsopstand over brexit te voorkomen", "text": "Theresa May zwicht voor de druk en beloofde dat het Lagerhuis mag stemmen over een no deal-brexit en een uitstel van de brexit. De Britse premier dropte gisteren een bommetje tijdens haar brexitstatement in het parlement: ze geeft het Lagerhuis de mogelijkheid een chaotische no deal-brexit te voorkomen en om de brexit uit te stellen. Twee opties die ze eerder steevast uitsloot. De opvallende koerswijziging van May kwam niet uit de lucht vallen. Ze stond onder enorme druk: een aantal van haar ministers en onderministers dreigde met opstappen als ze de no deal-optie niet van tafel veegde. Met beloftes kwam May hen tegemoet en hoopt ze een kabinetsopstand te voorkomen. May brengt vandaag een motie in stemming waarin ze drie toezeggingen doet over de brexitroute. Uiterlijk op 12 maart stemt het Lagerhuis over haar aangepaste deal met de EU. Als de deal weer wordt weggestemd, dan volgt er op 13 maart een stemming over een no deal-brexit. ,,Alleen als er expliciete toestemming is van het parlement, zal het Verenigd Koninkrijk er op 29 maart zonder deal uitstappen'', zei May. De kans is groot dat het parlement tegen een no deal stemt: voor het merendeel van de parlementariërs is een chaotische brexit zonder afspraken een rampscenario. In dat geval volgt op 14 maart een stemming over uitstel van de brexit, om verder te onderhandelen. Beperkt Voor het eerst zei May dus dat de brexit kan worden uitgesteld, al ging het niet van harte: ,,Laat me duidelijk zijn. Ik wil geen uitstel. Onze absolute focus moet zijn op een vertrek op 29 maart met een deal.\" De premier waarschuwde dat het om 'een korte, beperkte verlenging' zou gaan: een brexitdatum na eind juni is wat haar betreft uitgesloten. Dat komt omdat de Britten anders aan Europese verkiezingen moeten meedoen. Het nieuwe Europees Parlement neemt zitting op 2 juli. Voor die datum moet het Verenigd Koninkrijk uit de EU zijn gestapt, vindt May. Een van de rebellerende onderministers, Richard Harrington, zei tevreden te zijn met Mays handreiking. ,,Het is de eerste keer dat ze erkent dat parlement de mogelijkheid moet krijgen een no deal te voorkomen. En uiteraard zullen we dat met grote meerderheid doen.\" Maar als het aan May ligt, komt het zo ver überhaupt niet: zij wil nog steeds dat haar veelbekritiseerde deal op 12 maart 'gewoon' door het parlement komt. Daarvoor heeft ze de steun nodig van de ERG, de groep invloedrijke brexiteers in haar Conservatieve Partij. Afstel Zij stemden in januari nog massaal tegen het akkoord dat May sloot met de EU. Maar nu uitstel van de brexit een reële optie is geworden, hoopt ze dat zij eieren voor hun geld kiezen en toch voor haar deal stemmen. Geen gekke gedachte: veel brexiteers vrezen dat uitstel leidt tot afstel en ze met lege handen overblijven. Wat de Noord-Ierse gedoogpartij DUP gaat doen, is onduidelijk. In januari stemden alle tien de parlementariërs tegen Mays deal, maar voorlopig houden zij zich nog op de achtergrond. Labourleider Corbyn zal zijn parlementariërs op 12 maart waarschijnlijk opdragen tegen de deal te stemmen, maar de kans is groot dat een aantal van hen daar niet naar luistert. Vooral de Labour-politici uit kiesdistricten die overtuigd voor brexit stemden, zullen gevoelig zijn voor Mays argument dat de brexit zo snel mogelijk een feit moet zijn. Zij kunnen het niet verantwoorden tegen hun kiezers om tegen een brexitdeal te stemmen. Zo ver is het nog niet: er kan nog veel gebeuren. Ook vandaag zal het Lagerhuis weer uit zijn voegen barsten, als gestemd wordt over de motie van May. Er zullen amendementen op de motie worden ingediend door parlementariërs. De voorzitter van het Lagerhuis beslist vanmiddag welke er in stemming worden gebracht. Oppositieleider Corbyn gaf al aan een alternatief brexitplan te komen. En zo komt de brexitdeadline van 29 maart snel dichterbij, maar blijft het nog zeker twee weken onduidelijk wat er gaat gebeuren.", "published_at": "2019-02-27"}
{"id": 10648985, "title": "Vandalen stelen hoofd van mummie in Ierland", "text": "Onbekenden hebben het hoofd van een 800 jaar oude mummie meegenomen uit een kerk in Dublin. Ook 'ontheiligden' zij de stoffelijke resten van meerdere andere personen, meldt de Anglicaanse Kerk in Ierland. De vandalen drongen volgens de politie afgelopen weekend de crypte binnen van St. Michan's Church uit 1095, een populaire toeristische attractie in de Ierse hoofdstad. Zij richtten een ravage aan. Dat kwam aan het licht toen een gids later de kerk wilde openen voor bezoekers. Het verdwenen hoofd zat op het lichaam van een man die de Kruisvaarder wordt genoemd. Hij dankt zijn bijnaam aan zijn vermeende betrokkenheid bij een kruistocht om Jeruzalem te veroveren. Er wordt gevreesd dat het hoofd snel zal wegrotten in de buitenlucht. ,,Ik roep de daders op naar hun geweten te luisteren en het hoofd terug te brengen'', zegt aartsbisschop Michael Jackson.", "published_at": "2019-02-27"}
{"id": 10648992, "title": "Woningcorporaties zetten drone in bij inspectie huis. Proef roept vragen op over privacy huurders", "text": "Met een drone de daken en kozijnen van huurhuizen inspecteren: corporaties zien de vliegende camera's als handig instrument. Maar wordt de privacy van de bewoner wel gewaarborgd? ,,Dit is een gevoelig punt.'' Vanuit de lucht maakt de camera op het apparaat foto's van het dak, het metselwerk en de kozijnen. Alle scheurtjes, afbladderende verf en doorhangende balkons zijn zichtbaar. Belangrijke informatie, zeker nu zoveel huizen in Nederland verzakken door de droogte. De voordelen zijn groot: inspecteurs hoeven niet meer daken en balkons op. Een drone doet het werk sneller, nauwkeuriger en goedkoper. De bedoeling is dat de vluchten op den duur computergestuurd zijn en foto's kunnen omzetten in informatie. De drone kan direct doorgeven wat de exacte staat van het huis of een flat is. De proef komt uit de koker van het innovatieplatform De Corporatiewoning van de Toekomst, negen grote woningcorporaties doen mee (zie kader). ,,Mijn ambitie is om over een paar jaar een lekkage te signaleren nog voordat het een lekkage is'', zegt Dirk Huibers van initiatiefnemer Octo, een innovatiebedrijf op het gebied van duurzaam wonen. ,,Dan hoeft een huurder geen melding te maken, gaat er direct een belletje rinkelen bij een aannemer en kan hij een dreigende lekkage repareren voordat de schade groter wordt.'' Wazige ramen Maar wat als de camera ook zaken op beeld vastlegt die binnenshuis gebeuren? ,,De bedoeling is dat we dat onmogelijk maken'', zegt Huibers. ,,Op termijn moet onze techniek ramen herkennen en automatisch wazig maken, zodat we niet naar binnen kunnen kijken. We maken voor dit project gebruik van kunstmatige intelligentie. We willen ook satellietbeelden en beelden van Google Streetview gebruiken. We hebben vijfduizend foto's nodig om de computer te leren hoe hij ramen en gezichten kan herkennen en vervolgens kan blurren. Privacy is een gevoelig punt en daar zijn we scherp op. Het heeft daarom een jaar geduurd voordat we aan de slag konden met de drones.'' Bij de proef die nu is gedaan, hebben huurders van tevoren toestemming moeten geven. ,,Ons uitgangspunt is dat we huurders van tevoren informeren'', zegt woordvoerder Jolanda Zondag van woningcorporatie Talis. ,,Bewoners hoeven ook niet bang te zijn dat de drone ineens voor hun slaapkamerraam hangt, want de foto's worden op gepaste afstand gemaakt.'' Bij de acht vluchten zijn twee klachten binnengekomen, maar die waren niet van bewoners. ,,Een omstander maakte een opmerking dat hij het geluid van de drone vervelend vond'', zegt Dirk Huibers. Privacywaakhond Autoriteit Persoonsgegevens kan zich voorstellen huurders vragen hebben. ,,Het lijkt me verstandig dat woningcorporaties huurders waarschuwen voordat ze gaan filmen'', zegt woordvoerder Martijn Pols. ,,Het maken van beelden is iets anders dan dat een inspecteur langskomt die zich kan legitimeren. Belangrijk is dat corporaties duidelijk communiceren wat ze met de beelden doen en dat ze niet zonder toestemming persoonlijke gegevens verwerken.'' Dat laatste gebeurt niet, zegt Huibers. ,,De objecten worden geanonimiseerd. Alleen de woningcorporaties zelf hebben de sleutel naar de adresgegevens van deze objecten.'' Niet alleen op het gebied van privacy zijn er nog hordes te nemen. ,,We bekijken wat er nog moet veranderen om dit beleid breed toe te passen'', zegt Huibers. ,,Maar we zijn positief over de resultaten. We maken in technisch opzicht grote stappen.'' Gaan drones inspecteurs op den duur vervangen? Woningcorporatie Talis durft daar nog geen uitspraak over te doen. ,,De beelden moeten nog steeds worden geïnterpreteerd'', aldus Jolanda Zondag. ,,We zien het nu vooral als aanvulling op de inspecties.''", "published_at": "2019-02-27"}
{"id": 10648994, "title": "Man (72) vast in Nepal voor kindermisbruik", "text": "Een 72-jarige man uit Amstelveen is op Schiphol opgepakt omdat hij in Nepal kinderen zou hebben misbruikt. Bij zijn aanhouding, die vorige week plaatsvond maar gisteren pas werd bekendgemaakt, vond de marechaussee kinderporno op zijn mobieltje. Tijdens een daaropvolgende huiszoeking bij de man is kinder- en dierenporno gevonden, meldt het Openbaar Ministerie. Vanuit Nepal was informatie gekomen dat de Amstelvener daar jonge jongens zou hebben misbruikt. Hulporganisatie Terre des Hommes tipte de Nederlandse politie toen de man naar Nederland kwam.", "published_at": "2019-02-27"}
{"id": 10649078, "title": "Kim Jong-un koopt macht met wodka. Top | Kim en Trump in Vietnam", "text": "De Noord-Koreaanse leider Kim Jong-un is gek op luxe lekkernijen; hij koopt er loyaliteit mee. Dat was de dictator waarschijnlijk ook van plan met de 90.000 flessen wodka die in de haven van Rotterdam zijn onderschept. Vandaag ontmoet de Noord-Koreaanse leider Kim Jong-un in Vietnam de Amerikaanse president Donald Trump. De kans dat hij wakker ligt van het nieuws dat Nederland een container met 90.000 flessen wodka van hem heeft afgepakt, is niet zo groot. ,,Ik vrees dat deze inbeslagname slechts het topje van de ijsberg is'', zegt Remco Breuker, hoogleraar Koreastudies aan de Universiteit Leiden. ,,Veel meer goederen vinden wél doorgang naar Noord-Korea. Het regime houdt er rekening mee dat een deel van de spullen wordt onderschept.'' De Verenigde Naties en de Europese Unie hebben de export van luxegoederen naar Noord-Korea al jaren geleden verboden, maar er is een levendige zwarte markt. Uit berekeningen van Zuid-Korea blijkt dat Kim Jong-un sinds hij in 2012 aan de macht kwam ongeveer 3,5 miljard euro heeft uitgeven aan luxeproducten. Hij spendeerde het aan auto's, whisky, dure horloges, kaviaar en parfum. ,,Omdat het illegaal is, loopt het allemaal via schimmige tussenpersonen'', vertelt Breuker. ,,Vrachtschepen zetten soms hun transponder uit wanneer ze in de buurt van Noord-Korea zijn. Die transponder, waarmee de precieze locatie van een schip wordt doorgegeven, gaat weer aan nadat een lading is gelost in het land.'' China spil China is de spil in de illegale smokkel. ,,Dat land staat op goede voet met Kim Jong-un'', aldus Breuker. ,,Aan de grenzen van die twee landen wordt van alles door de vingers gezien. Ook staan in China veel bedrijven geregistreerd die eigenlijk Noord-Koreaans zijn. Zo kunnen spullen vanuit de haven van Rotterdam naar China worden verscheept en vervolgens in Pyongyang belanden.'' Buitenlandse dranken zijn in Pyongyang volop verkrijgbaar, zegt Paul Tjia, een Nederlandse ondernemer op het gebied van it-outsourcing die al twintig jaar zakendoet met Noord-Korea. Hij was in september voor het laatst in de hoofdstad. ,,In de supermarkten en restaurants zijn alle mogelijke dranken te koop'', zegt Tjia. ,,Je ziet er heel veel Heineken-bier liggen, maar ook Bavaria en bijvoorbeeld Duvel. Er zijn veel laaggeprijsde wijnen te koop, maar ook dure cognacs, whisky's en champagnes.'' Niet alleen de politieke elite in het straatarme land kan zich die buitenlandse dranken veroorloven. ,,Onder Kim Jong-un is er meer vrijheid gekomen om handel te drijven. Daardoor ontstond een hogere middenklasse die wel over genoeg geld en buitenlandse valuta beschikt om zich luxe te permitteren.'' Cadeaupolitiek Volgens Breuker is dat nog altijd een kleine groep. ,,Het politieke systeem rond Kim Jong-un wordt ook wel 'cadeaupolitiek' genoemd. Er wordt heel veel gedaan voor cadeaus, om dingen voor elkaar te krijgen en opstand te voorkomen. Alleen de legerleiding en de elite krijgen nu die cadeaus, maar het sijpelt langzaam door naar de bevolking van Pyongyang. Buiten de hoofdstad is het nog armoe troef.'' Vorige week lekte uit dat de meeste Noord-Koreanen moeten leven van 300 gram voedsel per dag, de helft van hun vorige rantsoen. Door de sancties en tegenvallende oogsten neemt het voedseltekort toe. Zelf zou Kim Jong-un met zijn 1,70 meter en 130 kilo een BMI van 45 hebben. Van hem is bekend dat hij gek is op luxe lekkernijen, zoals Zwitserse kaas, Cristal-champagne en Hennessy-cognac. De Stolbovaya-wodka die in Rotterdam werd onderschept, staat niet bekend als 'topspul'. Volgens Breuker is de kans daarom groot dat de dictator het zelf niet drinkt. ,,Het hoeft niet door hem te worden gedronken om wél voor hem te zijn'', zegt de hoogleraar. ,,Kim Jong-un is de grootste cadeau-uitdeler van Noord-Korea. Een groot deel van de luxegoederen deelt hij uit om de radertjes van het systeem te smeren.'' Negen maanden na hun eerste ontmoeting zijn Donald Trump en Kim Jong-un in Hanoi om verder te praten over de relatie tussen de VS en Noord-Korea.", "published_at": "2019-02-27"}
{"id": 10649080, "title": "Trump en Kim, de onwaarschijnlijke liefdesbrieven", "text": "Twee penvrienden ontmoeten elkaar vandaag in Hanoi. Donald Trump en Kim Jong-un bouwden een innige relatie op dankzij een briefwisseling. Wie had ooit gedacht dat de mannen die elkaar tot voor kort 'kleine raketman' en 'mentaal gestoorde Amerikaanse sufferd' noemden, hun warme gevoelens over en weer in brieven zouden delen? Donald Trump en Kim Jong-un schrijven elkaar sinds hun eerste historische ontmoeting in Singapore vorig jaar. Kim zou Trump hebben gevraagd de inhoud van de post uit Pyongyang voor zichzelf te houden, maar dat kost Trump moeite. Hij laat geregeld vallen dat een brief van Kim is afgeleverd door een diplomaat - de eerste kwam in een gigantische envelop - en hij plaatste één exemplaar in zijn geheel op Twitter. Kim schrijft zo bloemrijk als we gewend zijn uit de Noord-Koreaanse retoriek. ,,Ik ben er stellig van overtuigd dat de sterke wil, oprechte inspanningen en unieke benadering van mijzelf en uwe Excellentie, meneer de president, gericht op het openen van een nieuwe toekomst tussen de Democratische Volksrepubliek Korea en de VS, tot wasdom zullen komen.'' Trump sprak eens van een 'prachtig kunststuk'. Hij beschrijft op zijn beurt hoezeer hij genoot van het gezelschap van Kim en maakt plannen om samen geschiedenis te schrijven. Dat zeggen bronnen uit het Witte Huis die de inhoud van privédocumenten anoniem met TheWashington Post deelden. Kim raakte een snaar bij Trump, voor wie politiek en diplomatie vooral om persoonlijke relaties draaien. ,,Hij heeft me prachtige brieven geschreven'', zei Trump vorig jaar tijdens een bijeenkomst in West Virginia over de correspondentie. ,,We zijn verliefd geworden.'' In het Witte Huis wordt gekscherend gesproken van 'liefdesbrieven'. Zelfs de openbaar gemaakte brief waarin Trump de eerste top aanvankelijk afblies, leest bij vlagen als het relaas van een gekwetste minnaar. De president van de Verenigde Staten schrijft: ,,Ik keek er erg naar uit om daar met jou te zijn. Helaas denk ik dat het ongepast is om deze langgeplande ontmoeting op dit moment te hebben, vanwege de enorme woede en openlijke vijandigheid die je toonde in je recentste verklaring.'' Vandaag hebben Trump en Kim toch een tweede date, in Hanoi, waar ze verder praten over betere relaties tussen hun landen en - het einddoel van de Amerikanen - nucleaire ontwapening van Kim. Uitbuiting en marteling van Noord-Koreanen lijken vergeten. Korea-analisten vrezen dat Trump zich in de luren laat leggen door Kims vleierij en concessies zal doen. Trump koestert Kims post. Hij sommeert een medewerker geregeld om 'de brieven' voor hem te halen zodat hij ze aan gasten kan laten zien. Na vergaderingen bij de Verenigde Naties in New York haalde hij plots een brief tevoorschijn. En als de spanning in zijn Oval Office oploopt, haalt Trump een brief van Kim uit zijn binnenzak. ,,Lees dit'', zei hij tegen Chuck Schumer, de leider van de Democraten, die in het presidentieel kantoor was om het eens te worden over een einde aan de slepende shutdown. 'Bromance' Om echt iets te bereiken moeten diplomaten aan de slag met de details van een ontwapeningsplan, waarschuwen oud-adviseurs van het Witte Huis in tijdschrift Foreign Affairs. De 'bromance' van Trump en Kim lijkt in de weg te staan. Noord-Koreaanse leiders zegden afspraken met andere Amerikanen af; Kim gaf naar verluidt in een van zijn epistels aan dat hij alleen met Trump zaken wil doen. Zijn adviseurs denken juist dat het gefleem met Kim een opening creëert voor een deal. ,,Ondanks vele obstakels zijn we erin geslaagd om betrekkingen maandenlang vast te houden, grotendeels dankzij de persoonlijke vastberadenheid van president Trump en zijn aanhoudende bereidheid om zijn stem en het geschreven woord te gebruiken om positieve boodschappen van vertrouwen naar voorzitter Kim te sturen'', zei Trumps Noord-Koreagezant Stephen Biegun vorige maand in een toespraak op de universiteit van Stanford. Maar senator Lindsey Graham, een Republikein die dicht bij Trump staat, vreest dat Kim de president bespeelt. ,,Genoeg met dat I love you. Die liefdestroep moet stoppen. Aan Kim Jong-un is niets om van te houden.''", "published_at": "2019-02-27"}
{"id": 10649312, "title": "Gordels, extra rem en hooguit acht kinderen in een Stint", "text": "De gereviseerde Stint moet aan strenge eisen voldoen, voordat de elektrische kar weer de weg op mag. Ook komt er stevig toezicht op alle modellen. Bijzondere bromfietsen, waaronder de Stint valt, moeten voortaan een extra rem hebben, de zitplaatsen moeten veiligheidsgordels krijgen. Verkeersminister Cora van Nieuwenhuizen heeft dat geregeld. Voortaan mogen nog maximaal acht passagiers worden vervoerd. Nu passen tien kinderen in het karretje én een bestuurder. Ook ondergaan de Stints straks een jaarlijkse check en risicogerichte controles bij fabrikanten. Minister Van Nieuwenhuizen scherpt de regels mede aan vanwege het ongeval met een Stint in Oss vorig jaar. Daarbij kwamen vier kinderen om het leven. De minister wil op korte termijn met de Tweede Kamer in gesprek over de nieuwe eisen. ,,Met deze eisen zetten we de veiligheid van bestuurders, passagiers en andere weggebruikers op de eerste plek'', aldus de minister. ,,De eisen aan fabrikanten zijn duidelijker en steviger, waarbij we nog steeds ruimte bieden voor innovatieve voertuigen.'' De verwachting is dat er volgend jaar een definitieve set eisen komt voor bijzondere bromfietsen. Dan wil de minister ook een rijbewijs verplichten voor bestuurders die personen vervoeren. ,,Ik ben blij dat de minister volstrekt logische eisen stelt'', zegt Gjalt Jellesma van BOinK (belangenvereniging voor ouders in de kinderopvang). ,,Maar die regel dat een Stint maximaal acht kinderen mag vervoeren, bevalt ons niet.'' De norm is groepjes van tien. ,,Dus moeten we vaker rijden op risicovolle trajecten, en dan boek je per saldo geen veiligheidswinst.'' Alle Stints moeten nog worden aangepast volgens een door de RDW goedgekeurd model. De fabrikant van de karretjes heeft al laten weten dit vóór de start van het nieuwe schooljaar mogelijk te willen maken. Kijk op de site bij /video Dit zijn de nieuwe regels van de Stint.", "published_at": "2019-02-27"}
{"id": 10649313, "title": "Kabinet verdedigt Nederlands belang. Analyse", "text": "Protectionisme is geen vies woord meer in de Nederlandse politiek. Dat het kabinet een fors percentage aandelen in de holding Air France-KLM zou verwerven, was een paar jaar geleden nog ondenkbaar In het vorige kabinet dreigde de Nederlandse luchtvaartmaatschappij ook al het onderspit te delven in de machtsstrijd met de Fransen. Maar het toenmalige kabinet weigerde nog het aandelenpakket in KLM uit te breiden. Maar er is iets veranderd. De coup van minister Wopke Hoekstra zal de Fransen rauw op hun dak vallen. Pas net voor de persconferentie waarin de minister van Financiën de aandelenkoop gisteravond bekendmaakte, werd de Franse president Macron gebeld. Maar liefst 680 miljoen euro heeft het kabinet ervoor over om zeggenschap te verwerven in het bedrijf. Geld waarmee het de belangen van Nederland hoopt veilig te stellen. En het kabinet is bereid nog meer uit te geven, want het wil net zo veel aandelen verwerven als de Franse staat heeft in de holding. Het geeft aan dat het het kabinet menens is. Premier Mark Rutte heeft al eens eerder gezegd dat de teloorgang van ABN Amro iets is 'wat hij nooit meer wil meemaken'. De bank was een grote multinational, totdat het ten prooi viel aan buitenlandse spelers. Na het faillissement moesten we - ook toen - de Fransen van ons af houden om in elk geval de Nederlandse inboedel terug te krijgen. Waar Nederland vaak met een beschuldigende vinger wees naar andere landen die hun eigen bedrijven ondersteunden en voortrokken, daar is ons land de laatste jaren tot inkeer gekomen. De politiek lijkt tot het inzicht gekomen dat we niet kunnen achterblijven. Lang was het adagium dat 'de markt zijn werk moest doen'. Maar de markt kan er ook voor zorgen dat belangrijke bedrijven verdwijnen naar het buitenland. En dan sta je erbij en kijk je ernaar. Dat gebeurde bijvoorbeeld bij Organon en dreigde een paar jaar geleden nog te gebeuren met PostNL. Nadat er een bod kwam uit België begon het kabinet zich er ineens tegenaan te bemoeien en de overname ging niet door. Nadat ook Akzo dreigde te verdwijnen, werd snel gewerkt aan wetgeving om bedrijven beter te beschermen tegen vijandelijke overnames. En nu gaat het kabinet nog verder door actief een belang te nemen in Air France KLM. Dat is ook logisch, want het gaat niet om een eenvoudige luchtvaartmaatschappij. Het gaat om het belang van Schiphol, een van de peilers van onze economie. KLM voert veel internationale vluchten uit vanaf Amsterdam. Vluchten die dreigen te worden overgeheveld naar Parijs omdat daar binnen de holding Air France-KLM al langer aan wordt getrokken. En als dat gebeurt, wordt Nederland minder interessant voor buitenlandse bedrijven om zich hier te vestigen. Volgens minister Cora van Nieuwenhuizen (Verkeer) is Schiphol goed voor 113.000 banen. ,,En dat staat nog los van alle werkgelegenheid die we krijgen door de internationale bereikbaarheid.'' Volgens het kabinet moet het Nederlands belang worden verdedigd. Dat dat nodig is, bleek al uit de rel rond de herbenoeming van KLM-topman Pieter Elbers. De Fransen wilden van hem af omdat hij een sta-in-de-weg was en in de ogen van de holding te veel opkwam voor het Nederlandse belang. Ook toen bemoeide het kabinet zich ermee en de herbenoeming kwam er toch. Maar vertrouwen doet het kabinet de Fransen niet. We zijn wel goed, maar niet meer gek, zal het kabinet hebben gedacht.", "published_at": "2019-02-27"}
{"id": 10649684, "title": "Minister schrapt 'papieren rompslomp' mbo-scholen", "text": "Scholieren op het middelbaar beroepsonderwijs (mbo) hoeven straks geen contract meer af te sluiten met hun school. Dit moet een einde maken aan een nutteloze regeling. Nu moet elke mbo'er nog een zogeheten onderwijsovereenkomst tekenen waarin is vastgelegd wat school en student van elkaar mogen verwachten. In de praktijk leidde dat alleen tot administratieve rompslomp. ,,De onderwijsovereenkomst werkt niet. We stoppen met deze overbodige papieren regel'', zegt minister Van Engelshoven (Onderwijs). In plaats daarvan wordt de rechtspositie van mbo'ers in de wet verankerd, net zoals dat nu al geldt voor studenten op het hbo en op universiteiten. De bewindsvrouw komt met een wetsvoorstel om dat te regelen. Als dat wordt aangenomen, kan de onderwijsovereenkomst vanaf het schooljaar 2021/2022 worden geschrapt. De onderwijsovereenkomst bestaat sinds 1996. Het idee was dat studenten met zo'n persoonlijk contract iets hadden om hun school op aan te spreken als er bijvoorbeeld slecht onderwijs werd gegeven. Maar in de praktijk blijkt dat contract een dode letter. Op vrijwel alle mbo's is het een standaardformulier waar de nieuwe student in het beste geval nog een krabbeltje onder moet zetten. De studenten heeft er niks aan en voor de onderwijsinstelling levert het alleen maar papierwerk op. Zaken die nu in die overeenkomst vastgelegd moeten worden, komen straks in de wet te staan. Bijvoorbeeld dat mbo-scholen studenten die ziek worden of een handicap hebben, moeten ondersteunen. Of wanneer een school iemand mag schorsen. Daarmee krijgen mbo'ers wettelijk dezelfde rechten als studenten in het hoger onderwijs. Ook komt er een klachtencommissie waar mbo'ers naartoe kunnen wanneer ze het niet eens zijn met een beslissing van hun school. Nu moeten studenten daarvoor naar de rechter. Van Engelshoven wil dit 'op een meer laagdrempelige wijze regelen' door een onafhankelijk orgaan in te stellen voor dit soort gevallen. In het hoger onderwijs bestaat al zo'n college van beroep. Ov-studentenkaart Vorig jaar nog bleek dat veel mbo-scholen zich niet houden aan de onderwijsovereenkomst. Door onduidelijkheid over de afstudeerdatum bleken studenten duizenden keren per jaar hun gratis openbaarvervoerbewijs (de ov-studentenkaart) te laat op te zeggen. Hoewel zij formeel nog aan het leren waren of stage liepen, had hun school de opleiding al beeindigd. Daardoor kregen zij een boete van Dienst Uitvoering Onderwijs (DUO), die fors kan oplopen. Het tv-programma Radar ontdekte dat van de 80.000 boetes die jaarlijks door DUO worden opgelegd wegens het 'te lang gratis doorreizen na een studie', het bij ruim 21.000 studenten ging om een fout van de school.", "published_at": "2019-02-27"}
{"id": 10667756, "title": "Harmonie ontbreekt totaal op de Zuidas", "text": "Ik vind de Zuidas een stedenbouwkundige ramp. Het is een gigantische klomp staal, beton en glas, die nonchalant en harteloos tegen de bestaande bebouwing van Amsterdam-Zuid is aangeplempt. Er zullen best mensen zijn die het zicht op de hoge kantoorgebouwen fantastisch vinden. En inderdaad, als je over de Ring rijdt tussen de gebouwen van de Zuidas door, voel ook ik een zekere bewondering voor al die in beton samengeperste internationale allure. En de economische betekenis van zo'n zakencentrum staat hier al helemaal buiten kijf. Maar als ik op mijn fiets onder Het Amsterdams Lyceum door het Olympiaplein op fiets (ik woon daar om de hoek), krijg ik - vooral 's-avonds - het gevoel alsof daar verderop, ter hoogte van de A10 en direct grenzend aan de bestaande stad, een gigantisch lichtgevend buitenaards luchtschip is geland. En onwillekeurig verwacht je dan elk moment een aanval van langpotige stalen monsters die de wereld gaan veroveren, om te beginnen Amsterdam-Zuid. De gebouwen aan de Zuidas, met hun hoogte en in zo'n dichtheid neergezet, dringen zich visueel op aan de stad, en vormen bovendien een glazen barricade tussen Oud-Zuid en Buitenveldert. Architect Berlage, die het geniale Plan Zuid heeft gemaakt voor onder andere de Apollobuurt en de Stadionbuurt, had dit niet kunnen bedenken. En als hij van de plannen voor de Zuidas had vernomen, zou hij deze terstond hebben afgewezen. Want goede stedenbouw betekent onder meer het streven naar harmonie. Bijvoorbeeld door laagbouw, middelhoogbouw en hoogbouw met elkaar in balans te brengen. Door overgangsgebieden te scheppen van laag naar hoog, en andersom. En zie nu eens hoe de laagbouw in de Irenebuurt, eens een deftig en lommerrijk buitenwijkje, als het ware vermorzeld wordt en letterlijk in de slagschaduw is geduwd door de torengebouwen op nog geen 100 meter afstand. Hier ontbreekt elke harmonie, en hebben de plannenmakers jammerlijk gefaald in dat waar Amsterdam al eeuwen internationaal om geroemd wordt: intelligente, evenwichtige en hoogwaardige stedenbouw. Marcel Valk, Amsterdam", "published_at": "2019-03-04"}
{"id": 10667757, "title": ". Brieven", "text": "Lezen en leren Bij Boost in de Transvaalbuurt komen dagelijks tientallen mensen bijeen voor de Nederlandse lessen en het taalcafé. Ik ben daar vrijwilliger. In het taalcafé maak ik vaak gebruik van stukjes uit deze krant die we lezen als vertrekpunt voor een gesprek. Favoriet zijn 'De gelukszoeker' en de korte en iets langere berichtjes. Donderdag was er een juweeltje van Kees Keijer over David Hockney die vastzat in de lift. Dit hilarische verslag vormt voor mij straks een leuke uitdaging om uit te leggen wat 'frommelen' betekent en wat een 'verstokte roker' is. Kortom, alle nieuwkomers met wie ik dit ga lezen, zullen er met veel plezier weer veel van opsteken! Vibeke Ferrée, Amsterdam Namenmonument Is er bij de omwonende bomenliefhebbers ook enig besef dat zij, van heinde en ver, daar nooit zouden hebben gewoond en dat die 'enkele' bomen daar nooit zouden zijn geplant, als die straat niet respectloos was vernield nadat de oorspronkelijke bewoners op meedogenloze wijze massaal waren vermoord? Amsterdammers, zeg er wat van! Frans Thuijs, Amsterdam Namenmonument (2) Een groepje activisten strijdt al jaren tegen de komst van het Holocaust Namenmonument. Het zal de namen dragen van 102.000 Nederlandse Joden, Sinti en Roma die in de oorlog zijn vermoord. Door hun acties heeft de bouw enorme vertragingen opgelopen en lopen de kosten steeds meer op. De laatste stok om mee te slaan die de actievoerders hebben gevonden is een bodemprocedure tegen het kappen van 24 bomen in het parkje langs de Weesperstraat. Dat er 8 bomen worden teruggeplaatst en ter compensatie er 55 nieuwe bomen worden geplant in de omgeving van het monument en dus er per saldo 39 bomen bij komen speelt schijnbaar geen rol. Mag ik deze actievoerders erop wijzen dat op nog geen 10 kilometer afstand van het parkje er de komende maanden 15.000 bomen worden gekapt lang de A10?! Wellicht kunnen zij hun energie richten op deze kaalslag en het mede ten gevolge hiervan tekort aan zuurstof. Misschien hebben ze in hun heftige verzet tegen het Namenmonument door de bomen het bos niet meer gezien. Frans van Buuren, Amsterdam Streetart Frankey Elke zaterdag zien mijn kleinzoon van zeven en ik uit naar alweer een werk, een actie van Frankey. Wij zijn er dol op en samen maken we speurtochten door de stad om elke verrassing in het echt te kunnen zien. Jammer als er soms iets verdwenen is, zoals het konijn dat ver van de hoge hoed weggekropen schijnt te zijn, of de trein in het Vondelpark die er de volgende dag niet meer bleek te zijn. Maar wij blijven zoeken naar hopelijk nog heel veel streetart van Frankey. Annelies Heesakkers, Amsterdam Hockney Hartelijk dank voor de geweldige bijlage over David Hockney en de tentoonstelling Hockney - Van Gogh: The Joy of Nature. Ik kan niet wachten om te gaan kijken. Marieke Duppen, Amsterdam", "published_at": "2019-03-04"}
{"id": 10667759, "title": "Het ergste scenario: Trump niet herkozen", "text": "Netflixdrama van de bovenste plank, het optreden van Michael Cohen in het Congres. Verslavende televisie, met rolvaste acteurs. Trumps ooit zo trouwe klusjesman die volliep zodra Democraten hun medeleven betuigden met zijn gezin, steeds weer nieuwe details over de maffiose wijze waarop de president het Witte Huis bestiert en Republikeinen die op barse wijze herinnerden aan de meineed die Cohen eerder had gepleegd in het Congres. Een zijlijn, die voorkwam dat het script te monotoon zou worden, waren de beschuldigingen van racisme. Trump dacht dat zwarten te dom waren om op hem te stemmen, vertelde Cohen. Om dat te weerleggen vroeg een Republikeinse afgevaardigde een aanwezige zwarte, door Trump benoemde regeringsfunctionaris te gaan staan. Dat kwam de Republikein zelf ook op het verwijt van racisme te staan, nu van een woedende zwarte Democrate. Een voetnoot vormden de peilingen die Cohen - volgens hemzelf op instigatie van zijn baas - had laten vervalsen, zodat Trump er beter uit zou komen. Mooi was ook de passage waarin Cohen vertelde hoe Trump zich verzette tegen openbaring van zijn medisch dossier, omdat daaruit zou blijken dat hij op valse gronden uitzending naar de oorlog in Vietnam had voorkomen. \"Denk je dat ik dom ben? Ik ging echt niet naar Vietnam.\" De meeste aandacht trok Cohens openingsverklaring, waarin hij zei dat Trump vooraf wist van de hack van mails van Hillary Clinton, loog over zijn zakenbelangen in Moskou en opdracht gaf tot het betalen van zwijggeld. Maar het schokkendst was Cohens slotverklaring, weer uitgesproken met tranen in de ogen: \"Gezien mijn ervaring als werknemer van meneer Trump, ben ik bang dat als hij de verkiezingen in 2020 verliest, er nooit een vredige machtsoverdracht zal plaatsvinden. Om die reden ben ik akkoord gegaan met mijn optreden hier vandaag.\" Of je Cohen nu oprecht, hypocriet of leugenachtig vindt, hier legde hij de vinger op de zere plek. De herverkiezing van Trump volgend jaar zal een nieuwe aanslag op de democratische instanties betekenen. Hij kan een tweede termijn aangrijpen voor wetgeving die hem vrijwaart van strafvervolging - ook wanneer hij niet meer wordt beschermd door het presidentiële ambt. Maar een veel acuter gevaar schuilt in een verkiezingsnederlaag van Trump. Zou hij die accepteren, zijn Democratische rivaal feliciteren en het Witte Huis verlaten? Het lijkt me veel waarschijnlijker dat hij moord en brand zal schreeuwen over stembusfraude en manipulatie door de nepnieuwsmedia, zijn achterban zal opjutten tot gewelddadige protesten en ook gerechtelijke uitspraken naast zich neer zal leggen. Je moet er niet aan denken dat de Amerikaanse democratie aan die krachtproef wordt blootgesteld. b.soetenhorst", "published_at": "2019-03-04"}
{"id": 10667760, "title": "Wij willen bouwen, bouwen, bouwen. Woningtekort: Verkiezingen Provinciale Staten bieden kans", "text": "De provincie kan veel meer doen tegen de woningnood in en om Amsterdam, betoogt Egbert de Vries van de Amsterdamse Federatie van Woningcorporaties. De provincie Noord-Holland, en vooral het zuidelijke deel, zit te springen om woningen. Veel mensen zijn wanhopig op zoek, maar kunnen niets vinden. De afgelopen tien jaar zijn er zo'n 60.000 woningen te weinig gebouwd en door de toenemende trek naar de stad loopt het tekort snel op. Hier is werk en hier is het fijn wonen. Voor wie woonruimte kan vinden Door de crisis, belasting op huur, gebrek aan bouwvakkers en tekort aan grond is de bouw van nieuwe woningen al jaren achtergebleven bij de groeiende vraag. Het tekort is nu nijpend. Volgens de woningcorporaties kan de provincie veel meer voor de woningzoekenden betekenen. Door voldoende bouwgrond beschikbaar te stellen, niet alleen voor dure koopwoningen maar ook voor betaalbare huurwoningen. Door bouwen aan de randen van steden mogelijk te maken en te versnellen zodat er een gevarieerd aanbod komt, niet alleen flats maar ook huizen. En door flexibeler om te gaan met regels zodat we op meer plaatsen kunnen bouwen. Bouwen, bouwen, bouwen, is het devies, maar voor wie? In ieder geval voor alle inkomensgroepen. En laten we kijken naar de woningzoekenden. De groep lagere inkomens is ongeveer 45 procent en laat dat nu ook het gemiddelde zijn van de voorraad sociale woningen in de regio. Maar er zit wel verschil tussen gemeenten. Sommige gemeenten hebben meer dan de 45 procent - bijvoorbeeld Amsterdam - maar andere veel minder. Evenwicht Vooral in de Gooi- en Vechtstreek en in de gemeenten ten zuiden van Amsterdam zijn relatief veel minder sociale huurwoningen. En in de nieuwbouwprogramma's van deze gemeenten zit ook weinig sociale nieuwbouw. Wij willen juist een meer evenwichtige verdeling van de woningvoorraad in de nieuwbouwprojecten. De provincie moet zich hier hard voor maken. Bouwen, bouwen, bouwen, lijkt dus het devies, maar waar? Er is een sterke druk om te bouwen in binnenstedelijk gebied, zodat landschap en natuur en landbouw niet hoeven in te leveren. Maar is dat voldoende en is het haalbaar? We hebben met de Metropoolregio Amsterdam in beeld gebracht dat er wel 400.000 woningen gebouwd kunnen worden, maar een aanzienlijk deel daarvan bevindt zich buiten het stedelijke gebied, zoals IJburg, Haarlemmermeer-West en Almere. Is dat voldoende, of moeten we naar andere gebieden kijken zoals de Purmer en de Wormer of gebieden rond Amstelveen? Daarbij gaat het ook om welk type woningen we bouwen. Binnenstedelijke appartementen en daarbuiten wellicht eengezinswoningen. Niet iedereen wil echter in een appartement wonen, sterker nog, veel inwoners geven aan op zoek te zijn naar een eengezinswoning met een tuintje voor en een tuintje achter. Komen we voldoende tegemoet aan wensen van woningzoekers? De provincie kan hierover beslissen en bepaalt hoe en waar mensen wonen als het gaat om het gebied aan de rand van de stad. Milieuregels Maar kan overal gebouwd worden? Voor je het weet stuit je in onze drukke provincie op milieuregels die bouwen belemmeren. De havenindustrie bijvoorbeeld bemoeilijkt bouwen in Havenstad en gooit mogelijk ook roet in het eten op het Hembrugterrein en de Achtersluispolder. Is het dan niet verstandig dat de provincie helpt de bedrijven met de meeste milieuhinder te verplaatsen, naar een deel van de haven dat verder van de nieuwe wijken af ligt? En natuurlijk Schiphol, waar ruime contouren omheen getekend zijn waar je niets mag bouwen. Maar hoe strikt willen we daarmee omgaan? Immers, als je helemaal geen geluidsoverlast wil, zit een groot deel van de provincie voor bouwen op slot. Wellicht is er op sommige locaties, of voor sommige doelgroepen zoals studenten, een uitzondering mogelijk. De provincie kan zich hier hard voor maken. Kortom, voor de toekomst van de volkshuisvesting in de regio Amsterdam zijn deze verkiezingen voor de Provinciale Staten cruciaal.", "published_at": "2019-03-04"}
{"id": 10667922, "title": "Wie volgt Buma op, of wil hij nog een verkiezing winnen?. Analyse: CDA-leider ziet Hoekstra als minister-president", "text": "CDA-leider Sybrand Buma noemt in WNL op Zondag zijn minister van Financiën Wopke Hoekstra premierskandidaat. Wat betekent dit voor de toekomst van het CDA? Zondagochtend gaat de smartphone van Wopke Hoekstra. Minister-president Mark Rutte belt hem en zegt: \"Joh, weet je wel dat er geen vacature is?\" Aanleiding is het optreden van Buma in WNL op Zondag, waarin hij zegt dat Hoekstra een prima premier zou zijn. Hoekstra zelf vertelt de anekdote zondagmiddag in televisieprogramma Buitenhof, om de druk weg te nemen. \"Dit is wel een heel Haagse discussie,\" zegt hij over de speculaties. Maar hij zegt niet meer, zoals twee maanden geleden in deze krant: \"Ik de kroonprins van het CDA? Kletskoek.\" Trots gelaat Eerder die ochtend beantwoordt Buma de vraag of hij Hoekstra in potentie als premier ziet. Dan zegt Buma: \"Laat dat 'in potentie' maar weg. Hij doet heel goed werk voor Nederland.\" Buma verwijst naar de rol die Hoekstra deze week speelde, door in het geheim een groot aandelenpakket Air France-KLM te kopen. \"Hier laat Hoekstra zien dat Nederland op zijn strepen kan staan.\" Dat Buma de vraag kreeg, was niet zo gek. Want de afgelopen dagen regende het positieve profielen over de christendemocraat. Dinsdagavond stond Hoekstra met scherpe kaaklijn en trots gelaat wijdbeens achter de katheder op het ministerie van Financiën. Lichaamstaal: zo, dat hebben we gefikst, we staan pal voor Nederland. Buma noemde ook het interview van Hugo de Jonge afgelopen week in deze krant waarbij hij de marktwerking in de zorg te lijf ging. Hier toonde De Jonge een ideologische visie, waarop de VVD geërgerd aansloeg. Zijn geldingsdrang liet hij in dat interview niet achterwege. Voor dat aandelenpakket Air France-KLM van 744 miljoen, daar verleent De Jonge drie dagen zorg voor met zijn begroting, stelde hij. En hij herhaalde dat zondag bij Buitenhof, waar hij evenals Hoekstra te gast was. Buma heeft in de kabinetsformatie van 2017 bij zijn volle verstand twee potentiële opvolgers naar het kabinet gehaald. De Jonge heeft een hoge aaibaarheidsfactor en lijkt gretig om ooit de hoogste post in het CDA te mogen bekleden. Hij netwerkt tot in de uiterste haarvaten van het CDA en een partijcongres lijkt zijn feestje. Hoekstra is een intellectueel kanon en de populairste minister bij ondernemers. Vorige maand maakte hij met zijn visie op de toekomst van Nederland indruk op de besloten Bilderbergconferentie. Een minister van Financiën doet het altijd goed bij de kiezer. En ook internationaal wordt Hoekstra gezien. Toch is er een reden waarom Buma nog een keer de kar zou willen trekken. De CDA-lijsttrekker die twee slechte uitslagen boekte bij de Tweede Kamerverkiezingen, heeft het idee dat hij in 2017 pech had. Het CDA verloor de laatste dagen zetels aan Rutte, die de crisis met de Turkse minister in Rotterdam verzilverde. Mocht Mark Rutte niet nog een keer de lijst trekken, dan overweegt Buma het serieus. Dan is hij de ervaren man, die zou kunnen cashen bij de kiezer die stabiliteit zoekt. Onpartijdig Het CDA telt drie potentiële lijsttrekkers, wat als een luxeprobleem moet worden gezien. Van Buma is het de vraag of hij ooit boven de twintig zetels uit zal komen. Hoekstra en De Jonge moeten beiden in staat worden geacht buiten hun eigen partijgrenzen kiezers weg te snoepen. Het CDA-partijbureau slingerde de afgelopen week op Twitter onpartijdig met evenveel liefde Hoekstra en De Jonge de wereld in met hun acties. De ogen gaan naar de man die het luxeprobleem moet managen: CDA-partijvoorzitter Rutger Ploum. Na de zomer zullen de spelers in kwestie moeten kiezen.", "published_at": "2019-03-04"}
{"id": 10667923, "title": "Timmermans op antiposter", "text": "De Hongaarse regeringspartij Fidesz maakt Frans Timmermans binnenkort het gezicht van haar anti-EU-campagne. Eurocommissaris Frans Timmermans wordt het nieuwe mikpunt van de campagne van de Hongaarse regering voor de Europese verkiezingen. Dat zei premier Viktor Orbán dit weekend in de Duitse zondagskrant Welt am Sonntag. Vanaf half maart neemt Timmermans, de Europese lijsttrekker van de sociaal-democraten, de plek van EU-topman Jean-Claude Juncker over op anti-EU-affiches, die overal in Hongarije hangen. Juncker is behalve voorzitter van de Europese Commissie ook lid van de christendemocratische Europese Volkspartij (EVP), waartoe ook de Hongaarse regeringspartij Fidesz behoort. Dat Fideszlidmaatschap vinden veel EVP'ers al langer problematisch. In november, toen de kritiek in de EVP toenam, beloofde Fidesz geen nieuwe schandalen te veroorzaken. De aanval op politici bewijst het tegendeel en dat leidde er vorige week toe dat negen bij de EVP aangesloten partijen uitsluiting van de Hongaren eisten. Volgens Orbán is de kritiek volkomen onterecht. EVP'ers die hem bekritiseren noemt hij 'bruikbare idioten' in de handen van links. Desondanks wordt de campagne tegen Juncker stopgezet. Maar de campagne tegen Brussel loopt door, met Timmermans in de hoofdrol. Onder de slogan 'U heeft er recht op te weten wat Brussel bekokstooft' wordt Hongaren verteld dat de politici in Brussel met financiële steun van de Amerikaanse magnaat en filantroop George Soros Europa met migranten willen bevolken. Daarom worden Juncker en Timmermans afgebeeld, terwijl Soros over de schouder kijkt. De boodschap: u kijkt naar een stroman. Dat de Junckercampagne wordt stopgezet geeft aan dat Orbán geen breuk met de EVP wil riskeren. Maar Fidesz rekent erop bij de Europese verkiezingen in mei de Hongaarse oppositiepartijen weg te vagen. Orbán verwacht dat de EVP-fractie hem na de verkiezingen nodig zal hebben. Hongaren zal het bekend voorkomen. Volgens berekeningen van Átlátszó, een site van onderzoeksjournalisten, heeft de regering al bijna een kwart miljard euro belastinggeld uitgegeven aan 'regeringsinformatie'. Het neerzetten van politieke tegenstanders als agenten van Soros is daarbij een strategie, die sinds 2015 succesvol wordt toegepast. Destijds werden Hongaarse oppositieleiders afgebeeld als door Soros bespeelde marionetten, een beeld dat sterke associaties met Hitlers propaganda opriep. Orbán wijst verwijten van antisemitisme van de hand. Per slot van rekening is zijn anti-Sorosstrategie het idee van Amerikaanse, Joodse, politieke adviseurs van de Israëlische premier Netanyahu. En die strategie heeft gewerkt. Veel Hongaren die in 2015 nog nooit van Soros hadden gehoord, zien hem nu als de duivel. Veel Europeanen ook. Mede door Hongaarse propaganda is Soros ook elders de boeman. Orbáns Brusselse anti-Soroscampagne is niet alleen bedoeld voor het thuisfront, maar onderstreept de rol die hij voor zichzelf ziet: de sterke man, om wie christelijk Europa en de EVP straks niet heen kunnen. De Eurocommissaris wordt mikpunt van een Fideszcampagne.", "published_at": "2019-03-04"}
{"id": 10667924, "title": "Offensief om wat aardiger te zijn. Sire: Campagne", "text": "Vandaag lanceert Sire haar nieuwe campagne Het geweten van Nederland probeert ons een tikkie aardiger te laten zijn. Of vooral: een stuk minder onaardig. Allereerst even de feiten. In 2018 werden er 146.571 scheldtweets met het woord kanker de wereld in geslingerd. Het aantal keren dat we een ander voor lieten gaan in het verkeer nam met 26 procent af in tien jaar tijd en 72 procent van de weginspecteurs krijgt met regelmaat de middelvinger. Alleen al in Rotterdam werden het afgelopen jaar 3618 burenruzies geregistreerd. Dat is dus waarom Sire vanaf vandaag met een nieuwe campagne onaardig gedrag aan de kaak stelt. Of liever gezegd: ons oproept aardiger te zijn. Dat gebeurt met de slogan 'Doeslief', kort voor 'doe eens lief'. Directeur Lucy van Helm lanceert hem met een beetje pijn in het hart. Want uit onderzoek blijkt: we zijn écht onaardiger voor elkaar geworden. \"Dat is natuurlijk heel erg triest. Als je kijkt naar die burenruzies in Rotterdam, lijkt het aantal in eerste instantie nog wel mee te vallen. Maar als je het vertaalt naar heel Nederland, schrik je ervan. Net als wanneer je ziet hoe vaak er wordt gescholden met het woord kanker. Absurde aantallen.\" Overal En het erge: onaardig gedrag is overal. In het verkeer, op sociale media, in het openbaar vervoer, de politiek en de supermarkt. \"We voeren campagne met achttien verschillende radiospotjes, maar we hadden er misschien ook wel vijftig kunnen maken.\" Van der Helm vraagt zich dan ook af hoe het kan. \"We hebben in Nederland bijna allemaal een baan, een dak boven ons hoofd, het gaat best wel goed. En toch zie ik dan in Amsterdam een grote vrachtwagen die een krappe bocht moet nemen, met daarachter een werkmansbusje dat de signalen van de verkeersbegeleider negeert en waarvan de bestuurder begint te schreeuwen omdat de regelaar niet opzij wil.\" Dat soort gedrag fascineert psycholoog Paul van Lange, hoogleraar psychologie aan de VU, mateloos. \"Iedereen wil hetzelfde: meer aardigheid.\" Om precies te zijn 74 procent van de ondervraagden ondersteunt een campagne over het onderwerp. Toch zijn er blijkbaar hindernissen, die zorgen dat Nederland als geheel helemaal niet zo veel aardiger wordt. Goed om in dat kader te onthouden: we vinden onszelf van nature aardiger dan 'de rest'. Morele superioriteit, heet dat. Daarnaast gaan we ervan uit dat al die anderen, vooral de mensen die we niet kennen, vooral uit eigenbelang handelen. \"Dat maakt de kans kleiner dat we aardig doen tegen anderen.\" Waarom zouden we: zij denken ook alleen maar aan zichzelf. En we houden er als mensen ook helemaal niet van om ons anders te gedragen dan 'de anderen'. Als die niet aardig zijn, zijn wij het dus ook niet. Zo kan het dat er vooral tegen onbekenden soms heel onaardig wordt gedaan. Het goede nieuws: dat gebeurt lang niet altijd bewust. Van Lange: \"Een bumperklever heeft vaak gewoon haast om naar huis te komen. Die is zich helemaal niet bewust dat de bestuurder bij wie wordt gebumperkleefd zich helemaal kapot ergert.\" Hetzelfde geldt voor luid bellen in de trein. \"De beller wil zich graag gewoon extra goed verstaanbaar maken, vanwege het achtergrondgeluid.\" Geen uitslover Het advies van de gedragswetenschapper: begin met nadenken over de gevolgen van gedrag, ga er daarnaast van uit dat anderen het helemaal niet zo slecht bedoelen en o ja, denk niet dat je een uitslover bent door gewoon eens een beetje aardig te doen tegen een onbekende. \"We zijn vaak wel aardig tegen de mensen in onze omgeving. Maar juist leuk en aardig gedrag dat onverwacht komt, heeft grote effecten. Een voorbijganger die 10 minuten de tijd neemt om een slachtoffer van een ongeluk gerust te stellen, kan jaren therapie voorkomen.\" Voor wie dit artikel niet leest, zijn er vanaf vandaag de spotjes, posters en een actie op sociale media met de slogan: 'doeslief'. Het is een simpele uitspraak om onaardig gedrag aan de kaak te stellen. Op 7 maart zullen studenten in het kader van de campagne sociale media afstruinen om met te reageren op haatberichten. Donderdag is het dus oppassen, voor alle Nederlanders die met het verkeerde been uit bed zijn gestapt of gewoon hun knorrige zelf zijn.", "published_at": "2019-03-04"}
{"id": 10667925, "title": "kort nieuws", "text": "Campagne tegen verspilling van voedsel Verspilling van voedsel moet in 2030 met de helft zijn teruggebracht. Dat is de inzet van de campagne Hoe ben jij? die de Stichting 'Samen tegen voedselverspilling' vandaag begint. Nu wordt in Nederland nog een kwart van alle voedingswaren weggegooid. Vooral jonge gezinnen verspillen veel, maar die zijn volgens onderzoek wel heel gemotiveerd om daar iets aan te doen. Ruim driekwart wil zuiniger met voedsel omgaan. Bij het boodschappen doen, het bereiden van eten en het bewaren van restjes valt nog veel winst te behalen, geeft het Voedingscentrum aan. Mollentelling: geen molshopen in stadscentra Nederlanders konden dit weekend de mollen en molshopen tellen in hun tuin of in bossen, weilanden en parken en resultaten doorgeven via een speciaal mollenmeldpunt. Daar kwamen zaterdag en zondag meer dan 2500 meldingen binnen. \"De melders hadden molshopen of dode mollen gezien. Levende mollen zijn niet gemeld,\" zegt Elze Polman van de Zoogdiervereniging. De resultaten bevestigen wat ze al vermoedde: mollen komen niet of nauwelijks voor op de Wadden en in stadscentra, maar juist wel in buitenwijken. Statenleden van Limburg meeste verzuim Van alle Statenleden in Nederland verzuimden de leden van de Provinciale Staten in Limburg de afgelopen periode het meest bij vergaderingen: 7,6 procent. Dat hebben de NOS en de regionale omroepen onderzocht op basis van de presentielijsten. Bij de Provinciale Staten van Gelderland en Noord-Brabant ligt het verzuim met 3,5 procent het laagst. Volgens het onderzoek is het verzuim landelijk wel gedaald. In de vorige bestuursperiode waren er verschillende 'spookleden': mensen die wel een zetel hadden, maar niet kwamen opdagen. Vrees voor nog 100 vermisten na mijnramp De Indonesische autoriteiten vrezen dat er mogelijk nog honderd mensen vastzitten in een ingestorte mijn op Sulawesi. Reddingswerkers zijn nog steeds druk aan het zoeken naar overlevenden. De illegale goudmijn stortte dinsdag in. Tot nu toe zijn negentien mensen gered en negen lichamen geborgen. Het reddingswerk wordt bemoeilijkt door het slecht begaanbare terrein met steile hellingen. De instorting werd veroorzaakt door het breken van steunbalken; die waren door het grote aantal gangen instabiel geworden.", "published_at": "2019-03-04"}
{"id": 10667928, "title": "'Het is niet niks, twee explosieven'. Smoke Palace: Opnieuw ontploffing bij coffeeshop Oost", "text": "Om tien over vijf gistermiddag, precies twaalf uur nadat voor coffeeshop Smoke Palace een explosief was ontploft, stapte burgemeester Femke Halsema uit haar dienstauto om de 'rampplek' te bezoeken. Het was de tweede keer in twee maanden tijd dat voor Smoke Palace een explosief ontplofte. 's Ochtends had de eigenaar van modezaak Mignon, schuin aan de overkant, zijn ongenoegen nog uitgesproken over het feit dat de burgemeester niet even haar gezicht had laten zien om haar betrokkenheid te tonen. Dat deed ze nu wel. Halsema ging bij nummer 85, naast Smoke Palace, naar binnen om met de bewoners van het flink gehavende pand te spreken, en kwam na bijna een half uur naar buiten om vervolgens meteen met de bewoners van de etages boven de coffeeshop te praten. Hart onder de riem Een verhuurder van een woning op nummer 85 die bij het gesprek met Halsema was, vindt het 'super' dat de burgemeester komt kijken. \"Ze was echt bezorgd en vond het serieus zaak om met ons in gesprek te gaan. En ze wilde er alles aan doen om te voorkomen dat dit nog een derde keer zou gebeuren.\" Nadat ze een kwartier bij de bewoners boven de coffeeshop was geweest, kwam Halsema naar buiten. Ze zei de situatie schokkend te vinden, verbijsterend en beangstigend. En dat er gelukkig alleen materiële schade is. \"Ik heb de omwonenden geprobeerd een hart onder de riem te steken, gezegd dat ze altijd bij de gemeente terecht kunnen en dat ze snel worden geholpen. Ze vonden het wel prettig dat er belangstelling voor ze is. Dat moet ook, dat is vanzelfsprekend. Maar de bewoners zijn erg kalm en koelbloedig. Heel dapper. Het is niet niks, twee explosieven in twee maanden.\" Stiekeme wens van criminelen Halsema is druk bezig om in samenwerking met politie en het Openbaar Ministerie te onderzoeken welke maatregelen er moeten worden getroffen. \"Je hoort van de buurtbewoners dat er nooit problemen waren met Smoke Palace en dat iedereen gesteld is op de eigenaar. We proberen met de politie te achterhalen wat er aan de hand is, maar de vraag is of je er op korte termijn voldoende duidelijkheid over krijgt.\" Op de vraag waarom de coffeeshop niet na de eerste explosie is gesloten, zei Halsema dat eerst op criteria als criminele antecedenten, gevoelens in de buurt en onveiligheid wordt gecontroleerd voordat er een beslissing wordt genomen om een zaak te sluiten. \"Omdat je ook niet gehoor wilt geven aan een stiekeme wens van criminelen om een bepaalde zaak te sluiten. Dus je probeert dat per keer zo goed mogelijk te beoordelen, en de ene keer wordt er wel gesloten en de andere keer niet. Er is de vorige keer niet besloten te sluiten, omdat de zaak verbouwd werd. De zaak was dicht.\" De komende dagen zal, aldus Halsema, goed gekeken worden om een definitief besluit te nemen over wel of niet sluiten. Ook komt ze deze week naar een bewonersbijeenkomst. Scheuren in de muren Gisterochtend, een paar uur na de explosie, was de schade nog duidelijk zichtbaar. De deuren van het buurpand, Linnaeusstraat 58, waren er compleet uitgeblazen, en overal lag glas. Een bewoner van nummer 58 was enorm geschrokken. \"Dit was volgens mij net zo'n harde knal als de eerste keer, maar de schade was toen veel minder. Moet je kijken, er is niets meer van die deuren over. Bouw- en woningtoezicht van de gemeente is al geweest en we hoeven niet weg. Maar er zitten wel scheuren in de muren en de ramen kunnen niet meer dicht.\" Een passerend Duits echtpaar dat in het nabijgelegen Manor Hotel logeerde, dacht dat het om terroristen ging. Veel bewoners waren niet verbaasd over de explosie. \"Dit gebeurt toch overal in de stad?\"", "published_at": "2019-03-04"}
{"id": 10667929, "title": "Klaas-Jan Huntelaars huis op Airbnb zonder dat hij daarvan wist", "text": "Het moet een onaangename verrassing zijn voor iedere huiseigenaar: je huis op Airbnb aantreffen terwijl je het daar zelf niet op hebt gezet. Het overkwam Klaas-Jan Huntelaar, spits van Ajax. De advertentie van het pand deed een aantal weken geleden de ronde op internet. Twitteraars linkten de advertentie aan Huntelaar. Een via het kadaster opgevraagde koopakte bevestigt dat de woning in stadsdeel Zuid inderdaad op zijn naam staat. De drie verdiepingen werden op Airbnb 365 dagen per jaar te huur aangeboden, aan groepen van maximaal twaalf mensen. Aanbieder 'Jesper' vroeg er 250 euro per nacht voor. Inmiddels blijkt dat de foto's afkomstig zijn van de advertentie waarmee Huntelaars woning vorig jaar te koop werd aangeboden op Funda. De voetballer, die zijn huis nooit op Airbnb heeft gezet, laat tijdens een ontmoeting op sportcomplex De Toekomst foto's zien van hoe het huis nu is ingericht. En dat is heel anders. Verhuurder 'Jesper' (wiens echte naam bekend is bij de redactie) geeft bij een eerste contact in de chatbox van Airbnb aan dat het pand in kwestie niet beschikbaar is, in verband met 'een probleem met de leidingen'. Wel heeft hij een andere woning in de aanbieding, die volgens hem op alle fronten vergelijkbaar is met deze. 'Als je het ene huis mooi vindt, dan ook zeker het andere.' Marketingfoto's Telefonisch geeft Jesper toe dat de aangeboden woning niet zijn eigendom is. Sterker nog, de andere woningen die hij aanbiedt zijn dat ook niet. Jesper maakt gebruik van, zoals hij het zelf noemt, 'marketingfoto's' van huizen die vergelijkbaar zijn met zijn eigen huis. De huizen die hij uiteindelijk verhuurt zijn wel degelijk zijn eigen woningen. Wanneer toeristen interesse tonen in een huis, legt hij ze uit dat het huis waarop ze reageren niet beschikbaar is, maar een ander wel. \"Daar krijg ik zelden klachten over van gasten.\" Van identiteits- of andere fraude is volgens hem geen sprake. Hij omschrijft zijn werkwijze als 'transparant naar gasten'. Het is één keer eerder voorgekomen dat een woningeigenaar hem benaderde, omdat die zijn pand op Airbnb had zien staan. \"Die advertentie heb ik toen verwijderd. Ik kan me voorstellen dat het mensen een onbehaaglijk gevoel geeft. Als zij dat bij mij melden, verwijder ik hun huis. Ik wil niemand tot last zijn.\" Bedrog Een woordvoerder van wethouder Laurens Ivens (Wonen) zegt dat de gemeente handhaaft op de afspraken die het met Airbnb heeft: maximaal dertig dagen per jaar verhuren, en aan niet meer dan vier personen. Optreden tegen andere overtredingen is aan het platform zelf, zegt ze. Gevraagd om een inhoudelijke reactie stuurt Airbnb slechts een passage uit de eigen reglementen: 'Voor onjuiste advertenties is geen plek binnen onze gemeenschap. Om ons platform veilig en vertrouwd te houden, hebben we een aantal regels opgesteld. Hosts vragen we zich daaraan te houden.' Het is onduidelijk hoe groot het probleem van deze vorm van bedrog precies is. Aantallen zijn niet bekend en de verhuursite reageert niet op een verzoek om die cijfers. De advertentie en het profiel van Jesper zijn inmiddels wel door Airbnb van hun site verwijderd. De Ajaxvoetballer zag zijn eigen huis op Airbnb voorbij komen. Klaas-Jan Huntelaar en Ajax zijn op zijn zachtst gezegd verontwaardigd over het feit dat foto's van Huntelaars woning op Airbnb hebben gestaan. Niet in de laatste plaats omdat de advertentie reacties heeft opgeroepen dat Huntelaar een 'illegaal hotel' zou uitbaten. \"Het is heel vervelend dat dit mij overkomt, maar ik realiseer mij ook dat dit ongetwijfeld vaker gebeurt,\" zegt de voetballer. \"Mijn geval komt in het nieuws, ik hoop dat daardoor dit soort misstanden spoedig tot het verleden behoren.\" Een woordvoerder van Ajax zegt: \"Die informatie is privacygevoelig. Het gaat anderen niet aan hoe en waar onze spelers wonen.\"", "published_at": "2019-03-04"}
{"id": 10667941, "title": "Tientallen doden na tornado Alabama", "text": "Een aantal verwoestende tornado's in het Amerikaanse Lee County, in de staat Alabama, heeft tientallen levens geëist. Onder de slachtoffers zijn ook kinderen. Vanmorgen stond het officiële dodental op 23. Sheriff Jay Jones verwachtte vannacht dat het cijfer nog zou oplopen, ook omdat er mensen worden vermist. Tientallen mensen zijn gewond geraakt. Reddingswerkers hebben grote moeite de enorme puinhopen te doorzoeken. De zoektocht naar overlevenden of lichamen onder het puin werd gisteravond gestaakt vanwege het invallen van de duisternis. Vanmorgen werden de werkzaamheden hervat. Op sociale media is te zien dat huizen in de getroffen plaatsen met de grond gelijk zijn gemaakt. Van andere gebouwen zijn daken afgerukt. \"De schade is catastrofaal,\" aldus sheriff Jones. \"Ik heb nog nooit zoveel puin gezien.\" Huizen doorboord Zeker 42.000 woningen zitten zonder stroom. Komende nacht daalt de temperatuur flink in het gebied, terwijl veel mensen nu geen verwarming meer hebben door de storm. Scholen in de regio zijn vandaag dicht. Een van de tornado's had volgens de eerste berichten een kracht van ruim 250 tot 330 kilometer per uur. Een ziekenhuis in het stadje Opelika meldde meer dan zestig patiënten te behandelen als gevolg van de tornado, met nog meer gewonden op komst. Een deel van de slachtoffers is naar andere ziekenhuizen in de regio gestuurd. Gods zegen Ook in de buurstaten Georgia en Florida zijn veel gebouwen flink beschadigd. Daar zijn voor zover bekend geen doden gevallen. \"Er zijn veel bomen omgewaaid, er is veel puin en afgesneden elektriciteit,\" meldde de burgemeester van de plaats Cairo. \"Bomen hebben huizen compleet doorboord.\" De gouverneur van Alabama, Kay Ivey, liet op Twitter weten dat er mogelijk nog meer noodweer op komst is. Sinds 23 februari geldt al de noodtoestand in de staat vanwege overstromingen. Ivey zal deze nu verlengen vanwege de tornado's. \"Onze harten gaan uit naar degenen die hun leven hebben verloren in de stormen die Lee County vandaag hebben getroffen,' schreef ze op Twitter. 'Ik bid voor hun families en iedereen wier huizen of bedrijven zijn getroffen.' Vanuit Birmingham, de grootste stad in Alabama, zijn vandaag drie reddingsteams uitgezonden naar afgelegen plekken in de staat om de schade te inventariseren die de tornado heeft veroorzaakt . Ook president Trump liet via Twitter van zich horen. 'Wees voorzichtig,' drukte hij bewoners op het hart met het oog op nog meer mogelijke stormen. 'Tornado's en stormen waren zeer gewelddadig en er komen mogelijk nog meer,' aldus Trump. 'Families en vrienden van de slachtoffers en de gewonden, Gods zegen voor jullie allen!'", "published_at": "2019-03-04"}
{"id": 10667943, "title": "Nederlandse IS'er wil terugkeren", "text": "De Nederlandse IS-strijder Yago R., vorig jaar door de rechtbank in Rotterdam bij verstek veroordeeld tot zes jaar gevangenisstraf wegens lidmaatschap van een terroristische organisatie, wil terug naar Nederland. Dit zei hij afgelopen weekend in interviews met de BBC en de Volkskrant. De 26-jarige R., die zich in zijn woonplaats Arnhem tot de islam bekeerde en radicaliseerde, wordt gevangen gehouden door Syrische Koerden. In 2014 vertrok hij naar Syrië om te vechten aan de zijde van IS. Niet veel later trouwde hij met de toen 15-jarige in Londen geboren Shamima Begum. Tegen de BBC vertelde hij dat hij haar erg jong vond, maar dat zij zelf om een partner had gevraagd. \"Om eerlijk te zijn, toen een vriend zei dat er een meisje geïnteresseerd was in een huwelijk, had ik niet zoveel belangstelling vanwege haar leeftijd. Maar ik heb uiteindelijk toch toegestemd.\" \"Het was haar eigen keuze,\" zei hij over Begums besluit met hem te trouwen. \"Ze had gevraagd uit te zien naar een partner en ik werd uitgenodigd.\" Achteraf gezien was het misschien beter geweest 'nog even te wachten'. \"Maar dat deed ze niet. Ze wilde trouwen en ik wilde met haar trouwen.\" Begum, die net als R. vastzit in een vluchtelingenkamp in Syrië, is de Britse nationaliteit ontnomen. Met R. kreeg ze drie kinderen, van wie er twee zijn gestorven. Het nog levende kind werd vorige maand geboren in het vluchtelingenkamp, nadat het echtpaar Baghouz ontvluchtte, het laatste stukje IS-grondgebied in Syrië. Het tweetal zegt het laatste grondgebied van IS te hebben verlaten om te voorkomen dat hun derde kind ook zou sterven door gebrek aan voedsel en drinken. Islamitische wet Het paar, dat volgens de islamitische wet is getrouwd, wil nu naar Nederland. \"We zouden in Holland moeten wonen,\" aldus R. tegen de BBC. Hij zegt spijt te hebben van zijn keuze naar het kalifaat te gaan. \"Mijn vrouw en mijn gezin zijn het enige positieve dat uit deze ervaring is gekomen,\" stelt hij in de Volkskrant,. Hij zegt 'niet echt' gestreden te hebben aan IS-zijde. Nog voordat dat gebeurde zou hij gewond zijn geraakt bij een bombardement. In Raqqa zou hij zo'n zeven maanden gevangen zijn gezet door IS op beschuldiging van spionage voor Nederland. De Nederlandse autoriteiten gaan zich niet inspannen om R. naar Nederland te halen. \"Wie zich meldt bij een Nederlandse ambassade of consulaat, wordt gearresteerd en vervolgd,\" zegt een woordvoerder van het ministerie van Justitie en Veiligheid. Begums kansen om naar Nederland te komen ogen evenmin groot. Volgens de Britse autoriteiten heeft zij ook de Bengaalse nationaliteit. Zelf ontkent ze dat. Het besluit haar Britse paspoort in te trekken is bekritiseerd door Labour en de Liberaal-Democratebn in het Lagerhuis. De Syrische Koerden die proberen het allerlaatste stukje van het IS-kalifaat te heroveren, hebben hun offensief vertraagd om aanwezige burgers de kans te geven het gebied heelhuids te verlaten. Volgens de Syrische Democratische Strijdkrachten gaat het om een kleine groep burgers die door IS wordt gebruikt als menselijk schild. De Koerdische troepen zien zich in het plaatsje Baghouz geconfronteerd met landmijnen, autobommen en zelfmoordaanslagen. Tienduizenden mensen zijn het stadje de afgelopen weken al ontvlucht. Vorige week vrijdag openden de Koerden het offensief. Op dat moment dachten ze dat er geen burgers meer aanwezig waren.", "published_at": "2019-03-04"}
{"id": 10667947, "title": "Slippers uit den boze op Cinque-Terrepad", "text": "Wie zich straks op teenslippers aan een wandelingetje waagt in de Italiaanse toeristische streek Cinque Terre riskeert een boete, die kan oplopen tot 2500 euro. Het bestuur van de regio besloot het dragen van slippers in het rotsachtige gebied te verbieden. Stevige schoenen, liefst geschikt voor een bergwandeling, worden aanbevolen. De Cinque Terre bestaat uit vijf schilderachtige dorpjes aan de Noord-Italiaanse kust. De plaatsjes zijn populair bij toeristen, omdat ze zijn gebouwd op steile rotsen. De huisjes zijn bekend om hun zonnige kleuren, die fel afsteken tegen de azuurblauwe zee. Een wandelpad verbindt de dorpjes en precies daar zit het probleem. De route is moeilijk, met slecht begaanbare paadjes en steile rotsachtige trappen. Het dragen van goed schoeisel is hier op zijn plaats, maar menig toerist begint aan de wandeling op een paar teenslippers. Dit tot frustratie van de lokale hulpdiensten en het bestuur van het plaatselijke nationale park, dat is opgenomen op de Werelderfgoedlijst van Unesco. Er moet namelijk steeds vaker een helikopter aan te pas komen om wandelaars met verwondingen aan voeten en benen uit het gebied te halen. \"Mensen onderschatten de wandeling, toeristen denken dat ze vanaf de zee zo verder kunnen lopen, maar op het bergpad bevinden zich letterlijk valkuilen,\" zegt parkdirecteur Patrizio Scarpellini tegen het Italiaanse dagblad La Repubblica. Het park treft daarom nu maatregelen. Met ingang van het aanstaande toeristenseizoen zijn slippers op de rotsachtige paden verboden. Het verbod is een voorbode van de verwachte toename van het aantal toeristen naar de Cinque Terre. De plek is ook bijzonder geliefd onder passagiers van cruiseschepen, die kort aanmeren in La Spezia.", "published_at": "2019-03-04"}
{"id": 10667950, "title": "Slijpsteen voor onze moraal", "text": "Ik zou me schamen. Op een gegeven moment komt er iemand aan je deur en die zegt: \"Weet je wat ze hier willen bouwen? Een Holocaustnamenmonument!\" \"O, mooi,\" zou ik reageren. \"Nee, helemaal niet mooi, Theodor.\" \"Nee, treurig, sorry, maar zeer belangrijk.\" \"Nee, dat bedoel ik niet! Ik bedoel het is treurig dat ze daar 25 bomen voor gaan kappen! Dat is pas treurig!\" \"O. Ach zo. Waarom is dat treurig?\" \"Omdat het bomen zijn. Levende bomen! En op dat idiote monument komen maar 102.000 namen van Holocaustslachtoffers te staan.\" Ik zou even stil zijn en dan zeggen: \"Maar het is toch mooi dat er een monument komt, waar we slachtoffers van de Holocaust kunnen herdenken? Ik ben elke dag weer geroerd als ik de stoeptegels passeer, waarop de namen staan van de Joden die daar woonden en die zijn weggevoerd. In mijn straat zijn er twee, en \" \"Hou op! Hou op! Ja, heel belangrijk, hoor. Ik herdenk ook altijd de oorlog op de Dam. Zo goed? Maar dit gaat om levende bomen! En daarom gaan we een proces beginnen! Doe je mee?\" Natuurlijk zou ik niet meedoen. Maar dat proces is wél gevoerd en voorlopig komt dat Namenmonument er niet. Ik lijd nu aan plaatsvervangende schaamte. Stel nou dat het Namenmonument een afzichtelijk en kitscherig, veel te groot beeldhouwwerk was, maar dat de families van die 102.000 slachtoffers dat nu eenmaal willen. Wie ben ik dan? Ik ken zo'n monument, overigens. Het Indië-monument in Den Haag vind ik afzichtelijk, kitscherig en te groot. Het drukt geen gevoel uit maar illustreert emotie. Of, zoals men weleens zegt: \"Hier worden rode rozen rood gekleurd.\" Maar veel slachtoffers van de Japanse kampen vinden en vonden dit een prachtig herdenkingsteken. Het monument dééd mijn moeder wat. Het hielp haar niet te vergeten, maar wel te verwerken. Als daarvoor een half bos had moeten worden gekapt, had ik dat niet erg gevonden. Zoals ik het ook niet betreur dat er 25 bomen gekapt moeten worden. Het gaat om de verhalen achter die 102.000 namen. Dat monument moet een monumentale slijpsteen zijn voor onze moraal; het moet ons dwingen die namen in gedachten te houden. Laten we de namen van wie we uit de stad hebben weggehaald niet nog eens bezoedelen. t.holman", "published_at": "2019-03-04"}
{"id": 10667952, "title": "Stadsnomaden toch niet naar Kadoelen", "text": "Bewoners van Kadoelen kunnen opgelucht ademhalen. Burgemeester Halsema heeft laten weten dat ze de groep stadsnomaden niet zal huisvesten in de wijk in Noord. Daarmee komt de burgemeester terug op haar beslissing. Eerder zei Halsema dat het terrein in de wijk Kadoelen de enige mogelijkheid was voor de groep stadsnomaden. Het gaat om Amsterdammers die kiezen voor een leven in de marge van de samenleving. Alcohol- en drugsverslaving en psychische stoornissen komen in deze groep relatief veel voor. Ze wonen in hutjes en caravans aan de rand van de stad. Tot nu toe verhuisde de groep om de zoveel jaar naar een nieuwe plek. Begin dit jaar werd daarvoor een deel van een sportpark in Kadoelen aangewezen. De buurt was woedend en verzette zich hevig. Na een bezoek aan het terrein moest Halsema erkennen dat de stadsnomaden hier wel erg dichtbij de huizen van omwonenden zouden komen. Volgens de burgemeester is er steeds minder ruimte voor de groep van een kleine veertig personen en hun specifieke levenswijze. Dat zou komen door alle nieuwbouw in de stad. Voorlopig blijven de nomaden kamperen op de huidige plek in Westpoort, nabij de Coentunnel. De burgemeester verwacht aan het begin van de zomer een permanente oplossing te hebben gevonden voor de groep. Als dat lukt, komt er dus een einde aan de omzwervingen door Amsterdam.", "published_at": "2019-03-04"}
{"id": 10667961, "title": "'Investeren in ov blijft hard nodig'. Openbaar vervoer: Velen zien urgentie, maar daden blijven uit", "text": "De Noord/Zuidlijn is een succes, maar de stad heeft nog veel meer nieuwe, hoogwaardige ov-verbindingen nodig. Anders raakt Amsterdam zijn koppositie nog kwijt, waarschuwen planologen. De noodzaak is er. Vraag maar aan de IJburgers, in de propvolle tramlijn 26 van en naar het eiland, die bovendien vaak uitvalt. Of aan de bewoners van Nieuw-West, die tijdens de spits alleen als haringen in een ton in ringlijn 50 passen. En aan de ouderen in Buitenveldert, die steeds verder moeten lopen naar de bushalte. Over de urgentie is iedereen het eens: Amsterdam groeit de komende jaren door naar een miljoen inwoners maar de groei van het openbaar vervoer blijft daar ver bij achter. De stad dreigt dicht te slibben, terwijl besluiten vooralsnog uitblijven, waarschuwt ook gemeentelijk hoofdplanoloog Jos Gadet. 'Niet meer studeren, maar snel investeren in (regionale) metroverbindingen,' schrijft hij op zijn weblog. Ook HvA'er Harko van den Hende, die onderzoek doet naar Amsterdamse gebiedsontwikkeling, mist urgentie. Volgens hem zadelt het huidige stadsbestuur de toekomstige generaties op met grote logistieke problemen als het nu geen grote investeringen pleegt in de bereikbaarheid van Amsterdam. \"Er is genoeg geld, de rente is bijna nul, de overheid moet nu echt gaan lenen om de situatie van jongeren, die nu al nauwelijks een plek kunnen vinden in de stad, niet nog penibeler te maken.\" Geaarzel Met de mond belijden Amsterdamse bestuurders het belang van nieuw ov wel degelijk. Begin 2018 riep Jozias van Aartsen de Rijksoverheid al op om de portemonnee te trekken voor meer ov in Amsterdam en de rest van de Randstad. En volgens financieel wethouder Udo Kock zou de economische groei weleens kunnen stagneren als Amsterdam geen schaalsprong maakt en snel investeert in nieuw ov, zei hij half februari. Tegelijk pleit wethouder Sharon Dijksma (Infrastructuur) in Den Haag voor extra fondsen, maar daar is de meeste investeringsruimte al belegd tot 2030. Voorlopig blijft het dus bij woorden. Want nu de Noord/Zuidlijn bijna probleemloos rijdt en boven verwachting veel reizigers trekt, is er nog geen enkele concrete beslissing genomen om elders in de stad te starten met een nieuw grootschalig ov-project. Dat geaarzel is overigens van alle tijden. Volgens emeritus hoogleraar Gebiedsontwikkeling Friso de Zeeuw (TU Delft) zijn Nederlandse steden niet gewend groot te denken. \"De centralisatie die Londen en Parijs hebben doorgemaakt, kennen wij hier niet\", zegt hij. \"Onze hoofdstad is relatief klein met aantrekkelijke gemeenten er omheen gebouwd. We hebben daarom uitstekende intercity's en snelwegen van en naar Amsterdam, maar op binnenstedelijk niveau, metro en tram, beginnen we nu echt achter te lopen.\" Gadet ziet dat Amsterdam al decennia talmt, terwijl andere Europese steden wel een schaalsprong hebben gemaakt. \"Ook nu vindt men pittige investeringen in het openbaar vervoer te duur en wil men nog meer studies.\" Sloop Jan Jager, planoloog en hoofdredacteur van vakwebsite Stadszaken.nl, noemt het zelfs een drama dat Amsterdam sinds het gereedkomen van de Noord/Zuidlijn niet al elders is begonnen met bouwen. \"Als we niet op tijd investeren in ov, en dan bedoel ik niet hier en daar een tram, maar metrosystemen met hoge frequentie, dan komt de stad tot stilstand. Mobiliteit jaagt gebiedsontwikkeling aan.\" Jager wijst ook op de enorme potentie van bestaande ov-knooppunten, zoals station Duivendrecht. Rondom dit trein-, metro- en busstation staan nu voornamelijk rijtjeshuizen. \"Sloop moet als optie op tafel liggen.\" 'Het rijk hoeft niet te lappen' → 12", "published_at": "2019-03-04"}
{"id": 10668270, "title": "De duivel bestaat echt, binnen onszelf", "text": "Op 26 februari haalde de duivel de kolommen van Trouw. En niet zomaar: columnisten Sylvain Ephimenco en Rob Schouten bekritiseerden beiden de paus die de duivel genoemd had in zijn slottoespraak na de Vaticaanse top over seksueel misbruik in de kerk. Misbruik was het werk van Satan, aldus Franciscus. Voor de columnisten is het duidelijk dat de duivel niet kan bestaan. De paus noemt iets wat niet bestaat als (mede) oorzaak van verkeerd handelen, dus is het niet helemaal, of helemaal niet de schuld van de mensen die de fout zijn in gegaan. De columnisten vinden het misbruik in de kern een zaak van verkeerd handelen, van verkeerde, persoonlijke, morele keuzes. Het effect van deze analyse is rustgevend: de priesters die de fout in gaan zijn gewoon veel slechtere mensen dan de schrijvers van de columns en hun lezers. 'Wij' zouden toch anders gekozen hebben, nietwaar? Schouten vindt dat Franciscus het celibaat als hoofdoorzaak had moeten noemen. Als hij gelijk heeft, is het een raadsel waarom er zo veel seksueel misbruik voorkomt in de filmwereld. Duiveluitdrijvers De paus benoemde kort na zijn aantreden negentien exorcisten. Duiveluitdrijvers. Hij gaat er dus van uit dat demonen bestaan en bestreden kunnen worden. Dat betekent dat het noemen van Satan als medeoorzaak niet het einde van een verhaal is, maar een begin. De paus weet heel goed dat er op dit vlak werk te doen is en dat er ook verantwoordelijkheid genomen moet worden. Zoals je verantwoordelijkheid moet nemen wanneer je verkeerde vrienden uitnodigt op je feest, die de boel verpesten, zo neem je ook verantwoordelijkheid voor demonen die in je terechtgekomen zijn. Er is natuurlijk veel meer aan de hand dan het feit dat een groot aantal individuen inderdaad verkeerde morele keuzes heeft gemaakt: seksueel misbruik is vooral het gevolg van machtsmisbruik. En dan komen de echte vragen. Waarom is macht zo aantrekkelijk en verslavend, zowel voor mannen als voor vrouwen. Terwijl iedereen weet dat je er niet gelukkig van wordt. Dat is het mysterie. Dus, columnisten, graag een analyse die wat dieper graaft en het geeft voor een keer niet als het resultaat niet zo rustgevend is als gebruikelijk.", "published_at": "2019-03-05"}
{"id": 10668271, "title": "Streef naar duurzaam Schiphol", "text": "Luchthaven - Voor- en tegenstanders van de groei van Schiphol moeten uit hun loopgraven komen, vinden Bart de Jong en Joost van Faassen. En weer staat de groei van Schiphol in het middelpunt van de belangstelling, zoals die sinds de jaren dertig continu op de politieke agenda heeft gestaan. Minister Cora van Nieuwenhuizen (Infrastructuur) is glashelder over hoe zij de toekomst van de nationale luchthaven ziet. De vraag is niet of Schiphol moet groeien, maar hoe, wanneer en in welke omstandigheden. Maar het verzet tegen de uitbreiding groeit ook. Hoe komen we uit deze impasse? En op wat voor manier? Het is tijd voor een nieuw geluid. Eind januari maakte Hans Alders, voorzitter van de Omgevingsraad Schiphol (ORS), bekend dat de luchtvaartpartijen, lokale overheden, omwonenden en belangengroeperingen het niet eens konden worden. Waar in eerste instantie een compromis wat betreft beperkte groei haalbaar leek, kozen bewoners, milieuorganisaties, gemeenten en provincies uiteindelijk voor een pas op de plaats tot ten minste 2023. Daarom is het nu aan de minister: een besluit over de toekomst van de luchthaven zal in Den Haag moeten worden genomen. Groei versus hinder Een verrassing is dit niet, het beleid rondom Schiphol wordt al sinds jaar en dag gedomineerd door de discussie groei versus hinder. Deze enorme technocratische exercitie is ondertussen verworden tot een naald in een diepe groef. Een beleidsmatige loopgravenoorlog: weifelachtig en toenemend. Gebaseerd op angst en beperkingen, waar de verschillende partijen niet buiten hun eigen stellingnames kunnen denken. Elke vraag naar groei leidt tot een rituele dans rond regels en normen. Een breedgedragen visie op de toekomst van Schiphol, daarentegen, wordt keer op keer niet gevonden. Daarom zou het de minister sieren als juist zij de eigen regelgeving in twijfel durft te trekken en de onoverkomelijke tegenstellingen tussen meer groei en minder hinder doorbreekt. In het huidige beleid wordt namelijk volledig voorbijgegaan aan de kwaliteit die mede dankzij de luchthaven is ontstaan in de Randstad: de nabijheid van kennis, kunde, geld en diversiteit. Met een toenemend belang van kennis en creativiteit in economieën, lijkt het een vanzelfsprekendheid om deze zogenoemde agglomeratievoordelen te gebruiken om na te denken over de toekomst van Schiphol. In het verleden heeft onze nationale luchthaven aangetoond innovatief te zijn door nieuwe geldstromen aan te boren, zoals het invoeren van taxfree winkelen en het ontwikkelen van vastgoed. Waarom zou Schiphol dan vandaag de dag niet circulaire economie, luchtkwaliteit en hinderbeperking kunnen vermarkten? Unieke en innovatieve bedrijfsmodellen voor een unieke en innovatieve luchthaven. Dit vergt wel dat het roer in doen en denken drastisch moet worden omgegooid. Lef en creativiteit zijn nodig om er de meest leefbare luchthavenregio van de 21ste eeuw van te maken. Een die is gericht op duurzaamheid, symbiose, diversiteit en balans. Een wereldwijd schoolvoorbeeld. Juist nu is de kans om het beleid aan te pakken en zo een duurzame toekomst voor de luchthavenregio veilig te stellen. De grote vraag is alleen: gaat Schiphol door op de oude weg van het volumedenken door het opnieuw openbreken van de reeds gemaakte afspraken en door het politieke en publieke debat wederom aan te gaan? Of gaat Schiphol als eerste luchthaven ter wereld voorbij aan primair de groei van vliegtuigbewegingen door juist de dialoog met zijn omgeving aan te gaan, te zoeken naar gezamenlijkheden en door middel van innovatieve manieren te investeren in de kwaliteit van de leefomgeving? Houdt ieder elkaar in de beleidsmatige houdgreep of wordt gezocht naar de adaptieve omhelzing? Het is aan Den Haag om hier een verstandig antwoord op te geven.", "published_at": "2019-03-05"}
{"id": 10669076, "title": "Gevoel over het juiste gender is geen bevlieging, maar aangeboren", "text": "Aan hetgeen Wouter Zelle te berde brengt over de behandeling van genderkinderen (Opinie, 21 februari) heb ik me danig zitten ergeren. De kop 'Verander niet te snel van geslacht' suggereert dat je zomaar even van geslacht verandert. Alsof je even een knoopje aannaait Dat is ver bezijden de werkelijkheid. Zelle stelt dat 60 tot 80 procent van de kinderen (hoezo: 'bijna alle'?) die gediagnosticeerd zijn als transgender, uiteindelijk verkiest te leven in hun geboortegeslacht. Dat klopt niet. Kinderen experimenteren vaak met hun gender. Een deel van hen blijkt later homo of lesbisch. Anderen zijn heel stellig dat ze genderincongruent zijn. Als die waarneming duurzaam is en een uitgebreid diagnostisch traject is doorlopen bij een genderteam, krijgt het kind uiteindelijk de diagnose 'transgender'. Tegen die tijd ben je al bijna geen kind meer. Vóór de puberteit worden puberremmende middelen ingezet zodat er tijd is voor een weloverwogen besluit over het medisch vervolgtraject. Daarover beslist men vanaf zijn 18de zelf. Mét Zelle vind ik dat kinderen die twijfelen of hun gender past bij hun biologische geslacht, maar niet alleen zij, opgevoed moeten worden op een wijze waarin vrij kan worden geëxperimenteerd met de genderexpressie. Zeker na de Nashville-verklaring moet ik hem gelijk geven dat er inderdaad mensen bestaan die twijfelen aan zoiets als transgendergevoelens. Bij het tv-programma 'DWDD' ging het onlangs over mensen die denken dat de aarde plat is. Als we niet meer voor waar kunnen aannemen wat na zorgvuldig wetenschappelijk onderzoek bewezen is, waar blijven we dan met deze wereld? Volgens Zelle zijn er mensen die 'vanuit hun genderideologie' de neiging hebben te 'geloven' dat een transitie altijd de oplossing is. Er bestaat geen 'genderideologie'. Het is een spookbeeld, gecreëerd door de christelijke orthodoxie die een 'bijbelse seksualiteit' gebaseerd op selectieve lezing rechtvaardigt. Het zijn de mensen achter de Nashville-verklaring. Op grond daarvan denken ze ruim 7 miljard mensen in drie hokjes (vrouw/man/ziek) en twee geaardheden (hetero/ziek) te kunnen indelen. De worsteling van veel transgenders, opgroeiend in orthodox gelovige milieus, wordt hierdoor aanzienlijk verzwaard. Kinderen met transgendergevoelens hebben geen behoefte aan dogma's of spookbeelden, maar aan liefde, begrip en ruimte voor eigenheid. Gelukkig laten ze zich niet door ideologen van welk kamp ook in een hokje plaatsen. Hoezo 'zwakke' identiteit? Dan over het 'aanbrengen van onherstelbare schade' door medisch ingrijpen. Voor mensen bij wie hun geslacht in hun beleving niet samenvalt met hun gender is dit juist de ingreep die ervoor zorgt dat deze incongruentie wordt opgeheven. Dat traject wordt omgeven met alle zorgvuldigheid en 'vroeg' ingrijpen is niet aan de orde. Bovendien leveren, o ironie, de schrijnend lange wachtlijsten bij de genderteams een niet-geringe bijdrage aan de wachttijd. Ik viel van mijn stoel waar Zelle schrijft over 'plotselinge aanvallen van genderdysforie' in Amerika ten gevolge van 'kopieergedrag'. Bespottelijk, en wel om twee redenen. Om te beginnen is genderincongruentie geen bevlieging, maar een kwestie van een diepgewortelde identiteit: je wordt ermee geboren, net zoals anderen als homo, hetero of interseksueel geboren worden. Ten tweede: uiteraard komt de genderincongruentie van je kind uit de lucht vallen als je niet gelooft dat zoiets kan bestaan. Ik wens kinderen met genderincongruentie ouders toe die met open ogen in de wereld staan en hun kroost in liefde alle ruimte geven om zichzelf te ontdekken.", "published_at": "2019-03-05"}
{"id": 10669077, "title": "Lang leve de Provinciale Staten. commentaar", "text": "Ze schijnen nog te bestaan, de kiezers die oprecht geïnteresseerd zijn in hoe hun provincie bestuurd wordt en wat daarbij de grote politieke vragen zijn. Deze kiezer leest wellicht de programma's van de verschillende partijen of volstaat met het invullen van één van de vele stemwijzers op internet. Al is volstaan hier het verkeerde werkwoord. Deze groep kiezers moet gekoesterd worden en verdient bescherming tegen het geweld dat landelijke politici dezer dagen over hen uitstorten. Alles lijkt te draaien bij deze verkiezingen, en in de campagne die zich de komende twee weken steeds nadrukkelijker over de kiezer heen komt, om de politieke verhoudingen in de Eerste Kamer. Daarmee doen politici en - laten we vooral eerlijk zijn - ook de media het aloude gebouw van Rudolf Thorbecke groot onrecht. De twaalf provinciale volksvertegenwoordigingen worden genegeerd en de specifieke rol van de Eerste Kamer wordt miskend. Het is niet uniek voor de komende verkiezingen, maar het gaat wel van kwaad tot erger nu sommige partijen 20 maart al uitriepen tot de dag van het referendum over het lot van het derde kabinet-Rutte. Alsof een voor de coalitie ongunstige uitslag de premier onmiddellijk zal doen besluiten zijn ontslag en dat van zijn kabinetscollega's bij de koning te zullen vragen. Een ongunstige uitslag, in dit geval het verlies van de meerderheid in de Eerste Kamer, maakt het regeren voor dit kabinet lastiger, maar zeker niet onmogelijk. Een mooie opkomst bij de verkiezingen valt altijd toe te juichen. Die is bij statenverkiezingen traditioneel lager dan bij verkiezingen voor de gemeenteraden, laat staan die voor de Tweede Kamer. Mocht een eventueel hogere opkomst straks verklaard moeten worden uit de bedrieglijke voorstelling van zaken door partijen als de PVV, Forum voor Democratie en de Socialistische Partij, dan is er niets om tevreden over te zijn. Die voorstelling van zaken zal immer onherroepelijk tot teleurstelling leiden. Sterker, het zal het vooroordeel dat 'ze daar in Den Haag toch nooit naar ons soort mensen luisteren' slechts versterken. Partijen op de flanken van de politiek - ter linker- en ter rechterzijde - laden daarmee een zware verantwoordelijkheid op zich. Er worden mogelijkheden geschetst en verwachtingen gewekt waarvan elk weldenkend mens nu al kan weten dat het zo zeker niet zal gaan. Onderwijl dient bewondering en grote waardering te worden uitgesproken voor al die leden van Provinciale Staten die de afgelopen, en de komende vier jaar hun uiterste best hebben gedaan/zullen doen om hun provincie vorm te geven. Dat zij bij deze verkiezingen genegeerd worden, doet niets af aan de onmisbaarheid van hun werk. De mening van de krant, verwoord door leden van de hoofdredactie en senior redacteuren.", "published_at": "2019-03-05"}
{"id": 10670008, "title": ". Ephimenco", "text": "Eerst de harde feiten zoals ze gisteren door Sire werden opgedist: op Twitter werd vorig jaar 146.571 keer met het woord 'kanker' gescholden en naar 72 procent van de weginspecteurs wordt geregeld een middelvinger opgestoken. Gisteren zag ik op tv iemand van Sire ook vertellen hoe vaak het woord 'klootzak' op internet werd gedumpt. Helaas kon ik dit belangwekkende cijfer niet op tijd opschrijven. Over k. en l. zijn kennelijk geen gegevens bekend, daarom krijgt u van mij die woorden niet voluit gespeld. In de Middeleeuwen werd er ook flink gescholden maar toen was er nog geen internet en ook geen Sire om te turven. Daarom blijft het aantal keer dat guppekop, janjurk, lorrebaal, pierenpamper, schobberdebonk, duyvelspecht, vloerduyve of jakkepoes werden gebruikt door mist omgegeven. Wel wist Sire gisteren op een van zijn campagneaffiches te melden dat 'caissière Myriam vandaag door 30 procent van de klanten is genegeerd'. Tijd dus voor een nieuwe campagne van de stichting om ons lief tegen elkaar te laten doen. In moderne digitale taal heet deze nieuwe campagne Maar eerst het pluimpje, want Sire heeft gelijk: onze omgangsvormen zijn met de toegenomen individualisering en het anonimiseren van de samenleving dankzij internet virtueel ruwer geworden. Maar misschien kunnen we dit verschijnsel in perspectief plaatsen: in de Middeleeuwen werd je wellicht niet voor kankerdit en -dat uitgemaakt, maar waggelend uit taveerne In den Blauwen Bock kon je weleens een mes tussen je ribben krijgen. Hoe dan ook, Sire is een sympathieke club betuttelende drammers en kennelijk hebben we die club nodig om af en toe op adem te komen. Sire gelooft, of doet alsof ze gelooft, in de maakbaarheid van de ziel. Voor het jaar 2050, ter ere van het voltooide Klimaatakkoord, staat ongetwijfeld de campagne 'Allemaal aan de brandnetelsoep!' gepland. Helaas is die maakbaarheid vrij betrekkelijk. In 2010 al startte Sire de campagne 'Aardige mensen. Hoe gaan we er mee om?' Het bleek dat veel mensen, volgens Sire, niet goed wisten hoe ze moesten reageren als ze vriendelijk benaderd werden door een onbekende. Negen jaar later lijken met deze die 'aardige mensen' van toen uitgestorven of zelfs in scheldende schobberdebonken te zijn gemuteerd. In 2011 lanceerde Sire de campagne 'Handen af van onze hulpverleners'. Maar alleen tussen 2016 en 2017 was er met 8964 gevallen een toename van bijna 20 procent van geweld tegen hulpverleners. Zelfs premier Rutte interpreteerde de oude campagne verkeerd en wilde belagers van hulpverleners 'het liefst allemaal persoonlijk in elkaar slaan'. En nu? Uitgerekend nu dat Sire zijn 'liefcampagne' presenteert, wordt de enige echte held die we nog hebben in het gevang gegooid. Majoor Marco Kroon, in 2009 door koningin Beatrix onderscheiden met de hoogste militaire orde, de Willemsorde, was zondag aan het wildplassen in Den Bosch en deelde - niet echt lief - een kopstoot uit aan de agent die hem bekeurde.", "published_at": "2019-03-05"}
{"id": 10670009, "title": "Oud-directeur Rijksmuseum naar Tefaf. personalia", "text": "Wim Pijbes, voormalig directeur van het Rijksmuseum, wordt verantwoordelijk voor de keuring en de keuringscommissies van de drie kunst- en antiekbeurzen The European Fine Art Fair (Tefaf). Daarvan is er een in Maastricht en zijn er twee in New York. Alle stukken die op de beurzen worden aangeboden, worden eerst gekeurd op authenticiteit, kwaliteit en conditie. De keuringscommissies van alleen al Tefaf Maastricht zijn verdeeld in 28 categorieën met 180 deskundigen.", "published_at": "2019-03-05"}
{"id": 10670010, "title": "Boom als goedmakertje voor vlucht schaadt wellicht meer. Goedemorgen", "text": "Alle goede bedoelingen ten spijt blijft de mens het milieu schaden en het klimaat veranderen. De reden, zegt de Zweedse psycholoog Patrik Sörqvist, is dat de mens niet is toegerust met milieu en klimaat om te gaan. Wat de mens doet heeft gevolgen voor milieu en klimaat, maar die gevolgen ondervindt hij niet aan den lijve. Om toch richting te geven aan zijn gedrag valt de mens terug op een moreel kompas dat voor heel andere doeleinden is gemaakt. Met dramatische gevolgen, schrijft Sörqvist in vakblad Frontiers in Psychology. Vliegen voelt fout, maar iemand die sinds kort met de fiets naar zijn werk gaat, schijnt daar minder last van te hebben. Mensen die net een winkelkar vol groene producten hebben gekocht, malen daarna niet om een leugentje of bedrog. En de man die thuis geen vlees meer snijdt, voelt zich gerechtigd met de auto naar zijn werk te gaan. Morele boekhouding, het optellen en aftrekken van goed en fout, is de mens eigen. Die eigenschap heeft zich geëvolueerd, stelt Sörqvist, omdat morele boekhouding cruciaal is in de omgang met anderen. In het sociaal verkeer moet je goed tegen fout kunnen wegstrepen en het weer goedmaken met iemand die je kwaad hebt gedaan. Maar je kunt de planeet geen knuffel geven en daarmee de schade opheffen van alle broeikasgassen. Overheden en bedrijven moet daarom ophouden met al die campagnes voor compenserend groen gedrag, zegt hij. Als je een boom plant voor iedere vlucht, blijven mensen vliegen. In een 'gegarandeerd klimaatneutraal hamburgerrestaurant' blijven mensen hamburgers eten. Waardoor de schade wellicht niet kleiner, maar juist groter wordt. Het is beter mensen op etiketten en in campagnes te laten zien wat hun keuzes doen met milieu en klimaat dan ze met goedmakertjes een alibi te verschaffen.", "published_at": "2019-03-05"}
{"id": 10670011, "title": "Documentaire over Joes Kloppenburg. personalia", "text": "Regisseur Jesse Bleekemolen heeft een documentaire gemaakt over Joes Kloppenburg. Kloppenburg was de afgelopen decennia een van de bekendste slachtoffers van zinloos geweld. Hij probeerde op 17 augustus 1996 in Amsterdam een ruzie te sussen, waarna hij zelf in elkaar werd getrapt. De 26-jarige man overleed kort daarna aan zijn verwondingen. In de documentaire ontmoeten Jan Kloppenburg, de vader van Joes, en Yiannis Zafiris, de man die in eerste instantie werd aangevallen tijdens de ruzie, elkaar voor het eerst in 23 jaar. In de film wisselen zij hun ervaringen sinds die gebeurtenis uit. De film is vanaf 13 maart te zien op Pathé Thuis en is onderdeel van een scholierencampagne.", "published_at": "2019-03-05"}
{"id": 10670012, "title": "Roosegaarde bouwt landschap met licht. personalia", "text": "Kunstenaar Daan Roosegaarde krijgt een solotentoonstelling in het Groninger Museum. 'Presence' heet de expositie die 22 juni begint. Het is een speciaal voor het museum uitgedacht lichtgevend landschap dat door de aanwezigheid van bezoekers van vorm en kleur verandert. Roosegaarde wil de invloed van de mens op aarde symboliseren. \"Het effect van je aanwezigheid maakt je bewust van jouw relatie met de omgeving en de manier waarop we deze kunnen maken of breken\", zegt hij.", "published_at": "2019-03-05"}
{"id": 10670435, "title": "KLM is de doorbraak van Wopke Hoekstra", "text": "debat - De minister van financiën verliest zijn fletse imago. Plots wordt Wopke Hoekstra beschouwd als premierskandidaat. Met de koop van aandelen in Air France-KLM trad Wopke Hoekstra vorige week in één keer in de politieke schijnwerpers. De minister van financiën had in eigen land tot nu toe een wat flets profiel, maar sinds de koop wordt hij geroemd als de man die de nationale trots uit handen van Frankrijk redde. Partijgenoot en CDA-fractievoorzitter Sybrand Buma noemde Hoekstra het afgelopen weekeinde zelfs als geschikte premierskandidaat. De Tweede Kamer debatteert waarschijnlijk vandaag al met Hoekstra over de aandelenkoop. Binnen en buiten de coalitie reageerden partijen vorige week met gejuich op het besluit. Veel partijen vinden ook dat de marktwerking te ver is doorgeschoten. Hoekstra kan zich nu manifesteren als de man die daar daadwerkelijk paal en perk aan stelt. Invloedrijk Traditioneel zijn ministers van financiën prominente bewindspersonen. Gerrit Zalm, Wouter Bos en Jeroen Dijsselbloem genoten allemaal een behoorlijke mate van populariteit. In Den Haag golden ze als invloedrijk. De minister van financiën gaat over de hele rijksbegroting, dus kijkt bij iedere collega over de schouder mee. Maar tot een week geleden had Hoekstra in eigen land nog niet het profiel dat bij zijn functie past. In Europa kende men hem al wel als uitgesproken. Hij is de aanvoerder van een achttal kleinere noordelijke landen die zich sterk maken voor een open markteconomie en begrotingsdiscipline. Deze 'Hanze-coalitie' komt uit de koker van premier Rutte, en was bedoeld om na brexit de Angelsaksische nadruk op vrijhandel hoog te houden. In de praktijk voert Hoekstra de Hanze-strategie uit door regelmatig met de gelijkgezinde ministers van financiën te overleggen. De missie van de Hanze-landen draait inmiddels om meer dan vrijhandel. Ze willen voorkomen dat een nieuwe begroting voor eurolanden kwakkelende economieën gaat subsidiëren. De Franse president Emmanuel Macron wil dat graag, en Duitsland is geneigd hem tegemoet te komen. Zelfvertrouwen Hoekstra presenteert zich met zelfvertrouwen als tegenstander van deze plannen. In juli zei hij tegen deze krant dat de diplomatieke statuur van Nederland na de brexit groeit, en dat hij voor collega's in Parijs en Berlijn een belangrijker gesprekspartner is. Dan gaat hij er naar eigen zeggen stevig in. \"Ik zit er voor het Nederlandse belang. Ik begrijp dat anderen een andere mening hebben. Zo is het leven.\" Met die houding haalde Hoekstra zich al voor de aandelenkoop de irritatie van zijn Franse collega Bruno le Maire op de hals. In november mochten journalisten van De Telegraaf en de Financial Times kort aanschuiven bij een gezamenlijk diner. Le Maire greep dat moment aan om Hoekstra en zijn noordelijke coalitie aan te vallen; hijzelf 'geeft de voorkeur aan eerlijk zijn', boven de tactiek om via aparte besloten clubjes wat te bereiken in Europa. Mogelijk krijgt Hoekstra nu binnenlands ook de uitgesproken reputatie die hij al in Europa heeft. Het opvallende is dat waar Hoekstra in Europa zijn profiel dankt aan pleidooien voor de vrije markt, hij nu in eigen land lof krijgt vanwege staatsbemoeienis bij een privaat bedrijf. Daarmee lost hij wellicht ook de belofte als politiek talent in die het CDA al vroeg in hem zag. In 2011 kwam hij op zijn vijfendertigste in de Eerste Kamer. Vanuit die positie schreef hij het verkiezingsprogramma voor de verkiezingen van de Tweede Kamer in maart 2017.", "published_at": "2019-03-05"}
{"id": 10670562, "title": "In de showroom van Automobielstad hangt een onheilspellende stilte", "text": "consumentenvertrouwen - Reportage - De Chinese middenklasse wordt voorzichtiger in zijn bestedingen, en dat voelt de economie. Met zijn drieën staan de verkopers van Mazda bij de ingang van hun toonzaal, folders in de aanslag, wachtend op een klant. De grote showroom zit pal in het midden van Dongfang Jiye Automobielstad, het grootste autoverkoopcentrum van Peking, met meer dan twintig dealers bij elkaar. Sinds afgelopen zomer is het vaak uitgestorven. Ook nu lopen er meer verkopers dan klanten. \"In 2017 verkocht ik nog makkelijk vijftien auto's per maand, maar vorig jaar waren dat er maar acht of negen\", zegt Song Miao (30), een van de drie verkopers bij de ingang, met een gele smiley op zijn zwarte Mazdavest. \"Ik werk op commissie, dus mijn salaris is er behoorlijk op achteruitgegaan. Zowat een derde van onze verkopers is vorig jaar vertrokken, en ze zijn niet vervangen.\" Song ziet meerdere redenen voor de tegenvallende autoverkoop, die in China vorig jaar voor het eerst in twintig jaar daalde: de beperking van het aantal nummerplaten in Peking omwille van de luchtvervuiling, de stopzetting van een belastingvoordeel, maar vooral: de economische onzekerheid. \"Mensen hebben al zo veel uitgaven, voor hun huis of voor het onderwijs van hun kinderen\", zegt hij. \"Als het dan economisch minder gaat, wachten ze langer met de aankoop van een nieuwe auto.\" Die economische onzekerheid, die steeds dieper doordringt in China, wordt het hoofdthema op het Nationale Volkscongres, de jaarlijkse bijeenkomst van het Chinese parlement die vandaag in Peking begint. Tien dagen lang zullen zo'n drieduizend parlementsleden bijeenkomen in de Grote Hal van het Volk, grotendeels om voor de vorm overal 'ja' op te zeggen, maar ook om de politieke koers van het komende jaar te vernemen. En vooral het antwoord op de vraag: wat met de economie? Want niet alleen Chinese autoverkopers kampen met tegenvallende cijfers. Ook exportbedrijven, huizenmakelaars en witgoedverkopers merken de afkoeling van de Chinese economie aan den lijve. De exportorders vertoonden afgelopen februari hun snelste daling sinds 2009, de huizenverkoop in grote steden stagneert, en de Purchasing Managers Index (PMI) - een index die het vertrouwen van inkoopmanagers weergeeft - daalde naar het laagste punt in drie jaar. Daarmee start het Volkscongres in een opvallend andere sfeer dan vorig jaar, toen president Xi Jinping er de verlenging van zijn presidentiële termijn liet goedkeuren, en hij op het toppunt leek van zijn macht. Nog geen maand later brak de handelsoorlog met de Verenigde Staten uit, en raakte de export ontregeld. De binnenlandse consumptie, die de exportdaling zogenaamd zou compenseren, bleek niet klaar voor die rol. De retailverkoop groeide afgelopen november het traagst in vijftien jaar. Het sterkste signaal dat de Chinese consument voorlopig de hand op de knip houdt, komt uit de autosector. Na twintig jaar van uitbundige groei, dankzij de groeiende middenklasse die een vierwieler wilde, werden in 2018 bijna 6 procent minder auto's verkocht dan een jaar voorheen, aldus de Chinese Passenger Car Association. Een Chinese fabriek van Ford zag zijn verkoop met zelfs 37 procent dalen. \"De mensen hebben lagere verwachtingen van de economie\", zegt Cui Xiujin, marketingmedewerker van een showroom in Dongfang Jiye Automobielstad, waar Jeeps en Chryslers worden verkocht. \"Als je iedere maand goed verdient, dan ga je reizen en koop je dure handtassen. Maar als je inkomen daalt, dan probeer je je uitgaven te beperken.\" Voor een deel is de Chinese groeivertraging een normaal verschijnsel na jaren van recordcijfers. Economen schatten dat de Chinese regering op het Volkscongres voor komend jaar een groeiverwachting van 6 tot 6,5 procent zal aankondigen. Een respectabel cijfer - bijna drie keer meer dan de Nederlandse vooruitzichten - maar voor China wat krap. Het land kampt met een enorme schuldenberg en hoopt nog een groot deel van de bevolking op te tillen tot de middenklasse. De Chinese regering is als de dood dat de economische tegenwind tot sociale onvrede zal leiden. De Hongkongse organisatie China Labour Bulletin registreerde vorig jaar al 1700 arbeidersprotesten, tegenover 1200 een jaar daarvoor. Zeker in een jaar waarin gevoelige gebeurtenissen worden herdacht, zoals het bloedig neergeslagen Tiananmenprotest dertig jaar geleden, wil de overheid kost wat kost economische spanningen vermijden. Daarvoor hoopt de Chinese regering een einde te maken aan de handelsoorlog met de VS, onder meer door op het Volkscongres een aantal wetten goed te keuren die de Amerikanen gunstig moeten stemmen. Ook begon in januari een stimuleringsbeleid met leningen voor bedrijven, een belastingverlaging en overheidsgeld voor grote infrastructuurwerken. Dat leidde al tot enig herstel op de Chinese beurzen. Ook voor de autoverkoop heeft de Chinese overheid stimulansen aangekondigd, zoals een subsidie voor autokopers op het platteland. Maar de verkopers in Dongfang Jiye Automobielstad betwijfelen of dat effect zal hebben. \"Ik denk dat 2019 in het beste geval ongeveer hetzelfde zal zijn als 2018\", aldus Mazdaverkoper Song Miao. \"Maar de kans lijkt me groot dat de verkoop verder naar beneden blijft gaan.\" economische groei", "published_at": "2019-03-05"}
{"id": 10670564, "title": "Zomertijd weer op Brusselse agenda", "text": "klok - Een parlementaire commissie omarmt het afschaffen van het verzetten van de klok. Veel lidstaten zijn minder enthousiast. De discussie over mogelijke afschaffing van het zomer/wintertijdsysteem heeft een tijdje stilgelegen, maar gisteren is het dossier met een daverende klap terug op tafel gegooid. Verantwoordelijk daarvoor is de transport- en toerismecommissie van het Europees Parlement. Die schaarde zich met een ruime meerderheid (23 voor, 11 tegen) achter het jongste voorstel om het halfjaarlijkse klokverzetten over twee jaar af te schaffen. EU-lidstaten zijn vrij om te kiezen tussen permanente zomer- of permanente wintertijd, maar moeten die keuze uiterlijk in april volgend jaar kenbaar hebben gemaakt. Hoewel daarmee in theorie een lappendeken kan ontstaan in de EU, heeft de parlementaire commissie een elementje toegevoegd dat die situatie moet voorkomen. Als de Europese Commissie op basis van die nationale voorkeuren tot het oordeel komt dat het inderdaad een zooitje wordt, dan kan ze de afschaffing een jaar uitstellen, naar 2022. De discussie kwam eind augustus vorig jaar in een stroomversnelling. De Europese Commissie, die door het Europees Parlement en enkele lidstaten was opgedragen onderzoek te doen naar de voor- en nadelen van zomer- en wintertijd, presenteerde toen het verrassende voorstel om het halfjaarlijkse ritueel dit jaar al af te schaffen. Die driestheid overdonderde veel EU-landen. Ook Nederland vond dat de commissie-Juncker te hard van stapel liep. Eind vorig jaar kwamen lidstaten en parlement met een nieuw voorstel, dat inhoudelijk hetzelfde bleef maar waarin alleen het jaartal was veranderd: niet 2019, maar 2021. Op 28 maart van dat jaar zou de klok dan voor het laatst een uur vooruit worden gezet, voor de zomertijd. Landen die kiezen voor wintertijd, zetten de wijzers in oktober voor de laatste keer terug. Einde oefening. Nu moeten de lidstaten het nog een goed idee vinden, en dat is nog maar helemaal de vraag. Het eerstvolgende moment dat de EU-transportministers (want die gaan erover) daarover een formeel standpunt kunnen innemen, is 6 juni. Maar veel landen, ook Nederland, hebben de kwestie laag op hun prioriteitenlijstje staan. Nederland behoort bovendien tot de groep landen die ook de optie willen openhouden om helemaal niets te veranderen. Nederlandse Europarlementariërs reageerden gisteren zeer divers op de stemming in de transportcommissie. \"Veelbelovend voor de gezondheid van 520 miljoen EU-inwoners\", oordeelde Annie Schreijer-Pierik (CDA), die al jaren strijdt tegen het klokverzetten. \"Een verspilling van geld en van tijd van de Europese belastingbetalers\", vindt Peter van Dalen (ChristenUnie-SGP). \"In plaats van nuttige wetgeving te maken houdt de Europese Commissie zich bezig met populistische publiciteitsstunts.\"", "published_at": "2019-03-05"}
{"id": 10670568, "title": "Gearresteerde topvrouw Huawei klaagt Canada aan. ondervraging", "text": "De in Vancouver gearresteerde topvrouw van het Chinese bedrijf Huawei, Meng Wanzhou, klaagt de Canadese overheid aan. Haar advocaten hebben klachten ingediend tegen de douane en de nationale politie, omdat zij Meng zouden hebben vastgehouden, gefouilleerd en ondervraagd nog voor haar arrestatie op 1 december vorig jaar. De Canadese douane zou Meng drie uur lang hebben onderworpen aan een zogenaamde routinecontrole, terwijl al besloten was haar te arresteren. Dat zou gebeurd zijn om haar informatie te ontlokken die ze anders niet had gegeven, en om haar advocaten buiten de deur te houden. De aanklacht is een tegenzet in de juridische procedure die tegen Meng loopt. De financieel directeur van Huawei wacht in Vancouver op een beslissing over uitlevering aan de Verenigde Staten. Volgens de Amerikaanse justitie heeft Huawei zich schuldig gemaakt aan overtreding van internationale sancties tegen Iran. Morgen bepaalt de Canadese rechter wanneer de uitzettingsprocedure begint. China heeft de arrestatie van Meng, de dochter van Huawei-oprichter Ren Zhengfei, scherp veroordeeld. Meng is volgens Peking aangehouden om het succesvolle telecombedrijf dwars te zitten. In een tegenzet werden in China enkele Canadezen gearresteerd, zij zijn gisteren beschuldigd van het stelen van staatsgeheimen. Huawei bereidt intussen een aanklacht voor tegen de Amerikaanse overheid, meldt The New York Times. Het Chinese telecombedrijf verzet zich tegen zijn uitsluiting door de VS. Dat land vreest spionage door de Chinezen via het aan de staat gelieerde bedrijf, dat een zeer sterke positie heeft in het aanleggen van nieuwe netwerken voor 5G. De Amerikanen proberen ook andere overheden over te halen om Huawei buiten de deur te houden. Japan, Australië en Nieuw-Zeeland doen dat al, het Verenigd Koninkrijk, Duitsland en Nederland twijfelen nog.", "published_at": "2019-03-05"}
{"id": 10670602, "title": "Paus opent archief van 'oorlogspaus'. vaticaan", "text": "Paus Franciscus heeft gisteren besloten dat hij het tot nu toe geheime archief van 'oorlogspaus' Pius XII gaat openen. Dat zal gebeuren op 2 maart 2020, een kleine 62 jaar na de dood van de paus. Critici, onder wie Joodse organisaties, pleiten al decennia voor opening van het archief. Pius zou destijds zijn ogen hebben gesloten voor de Holocaust door er geen krachtige veroordeling over uit te spreken. Rome heeft altijd gesteld dat Pius XII 'achter de schermen druk uitoefende om de situatie niet erger te maken'.", "published_at": "2019-03-05"}
{"id": 10670838, "title": "Kleine banken zijn populair", "text": "Honderden miljoenen uit de 'Troika Laundromat' belandden in Nederland, vooral bij twee kleinere banken. Het zijn niet grootbanken, zoals ABN Amro en ING, die de grootste bedragen ontvangen vanuit Litouwen. Dat blijkt uit de gelekte bankgegevens van de Litouwse banken Snoras AB en Ukio Bankas, twee banken die in respectievelijk 2011 en 2013 zijn gesloten omdat zij veel te weinig deden om witwassen tegen te gaan. In totaal stroomt er bijna een miljard euro vanuit de banken richting Nederland. Het zijn juist de kleinere, onbekende GarantiBank en Amsterdam Trade Bank waar de grootste sommen geld binnenkomen. Beide banken zijn in buitenlandse handen: GarantiBank is Turks en Amsterdam Trade Bank (ATB) klinkt weliswaar Nederlands, maar heeft Russische eigenaren. De vier grootste aandeelhouders van ATB staan allemaal op de zogenoemde oligarchenlijst, een lijst van Russen die volgens de Amerikaanse autoriteiten dicht bij president Poetin staan. Beide banken kregen in 1994 een Nederlandse bankvergunning, en Amsterdam Trade Bank kwam in 2001 in handen van de Russische Alfa Bank. Deze bank had een sleutelrol in de grootschalige privatiseringen van Russische staatsbedrijven in de jaren negentig, en werd al snel de grootste private bank van Rusland. Directeur Mikhail Friedman bezit volgens zakenblad Forbes naar schatting 15 miljard dollar. Eind 2017 deed de Fiod een inval bij de Amsterdam Trade Bank, omdat die zich niet zou houden aan anti-witwasregels. Volgens Amsterdam Trade Bank loopt dit onderzoek nog. Uit de gegevens in dit lek blijkt dat de bank zeker 100 miljoen euro ontvangt uit Litouwen. De Amsterdamse vestiging van de Turkse GarantiBank ontvangt zeker 200 miljoen uit Litouwen. Het grootste deel daarvan gaat naar Corwintec Europe Limited. Hoewel dit bedrijf jaarlijks tientallen miljoenen ontvangt, woont de directeur in een simpel rijtjeshuis in Noord-Engeland. Het geld komt van Eagle International Management Limited, een bedrijf op de Britse Maagdeneilanden met verschillende bankrekeningen bij Ukio in Litouwen. Eagle pompt zo'n twee miljard euro rond tussen haar eigen bankrekeningen, en ontvangt geld van dubieuze oorsprong. Zo komt er bijna anderhalf miljoen binnen van Cedale Holding Co Ltd, een bedrijf dat betrokken is bij een van de grootste mensenhandelzaken van Europa, waarbij Bosnische arbeiders werden uitgebuit in de bouw van prestigieuze gebouwen in Azerbeidzjan. Het Britse Armac Consultancy, dat bankiert bij GarantiBank, krijgt 38 miljoen binnen voor de levering van 'bouwmaterialen', terwijl het bedrijf volgens de Britse kamer van koophandel op dat moment helemaal niet actief is. Curieuze betalingen Ook Amsterdam Trade Bank ontvangt curieuze betalingen. Neem Kaft BV. Het bedrijf staat ingeschreven in Rotterdam, maar wanneer we bellen krijgen we de voicemail. Oud-directeur Mariëlle Uiterwijk-Winkel, wiens handtekening op tientallen facturen staat, zegt niks te weten van het bedrijf. \"Ik ben in grote mate verbaasd dat u überhaupt het bestaan kent van een bedrijf als Kaft\", zegt ze. Kaft werd opgericht door Vladimir Shulmeister, die in 2014 kort viceminister van infrastructuur van Oekraïne was. In drie jaar tijd komt bijna 80 miljoen euro binnen van één bedrijf, Impala Trans Limited uit Nieuw-Zeeland. Impala is eigendom van Nesita Manceau, de schoonmaakster van Geoffrey Taylor, een Nieuw-Zeelander die bedrijven opzette die volgens justitie en aanklagers gebruikt werden voor wapenhandel, drugssmokkel en belastingfraude. De schoonmaakster is directeur bij honderden bedrijven, om zo de echte eigenaren buiten beeld te houden. Volgens de facturen en contracten betaalt Impala aan Kaft voor het inkopen van wasmachines en plasma-tv's, die worden geleverd aan Oekraïne. Maar de betalingen komen niet overeen met de facturen: verschillende rekeningen lijken niet te zijn betaald, terwijl er andere bedragen worden overgemaakt waarvoor juist nooit een rekening lijkt te zijn verstuurd. Standaarden Amsterdam Trade Bank zegt in een reactie niet te kunnen reageren op vragen over individuele klanten, maar benadrukt dat het op dit moment 'ruimschoots aan de standaarden voldoet' en dat ze alle medewerking verleent aan het onderzoek van de Fiod. GarantiBank schrijft in een reactie dat ze zich inzet om aan regelgeving en standaarden te voldoen, maar gaat niet in op specifieke zaken. De Nederlandsche Bank gaat niet in op de vraag of ze boetes heeft opgelegd aan deze banken. Wel zegt de toezichthouder dat het sinds 2014 achttien straffen heeft uitgedeeld aan banken voor overtredingen van de Wet ter voorkoming van witwassen en financiering van terrorisme (Wwft), waaronder tien boetes. Het onderzoek naar de witwasmachine Het onderzoek naar de zogenoemde 'Troika Laundromat' is gebaseerd op gegevens die in handen zijn gekomen van het Organized Crime and Corruption Reporting Project (OCCRP) en de Litouwse nieuwssite 15min.lt. OCCRP is een netwerk van onderzoeksjournalisten dat regelmatig publiceert over internationale misdaad, fraude en corruptie. Het is in 2006 opgericht door de journalisten Drew Sullivan en Paul Radu, en inmiddels zijn 45 onderzoeksjournalistieke organisaties uit 34 landen in het netwerk vertegenwoordigd. Voor dit onderzoek is geput uit transacties van twee Litouwse banken, Snoras AB en Ukio Bankas, die in respectievelijk 2011 en 2013 door de Litouwse autoriteiten zijn gesloten omdat zij niet optraden tegen mogelijk witwassen. OCCRP heeft de gegevens gedeeld met journalisten van The Guardian in het Verenigd Koninkrijk, Süddeutsche Zeitung in Duitsland, The Globe and Mail in Canada, Knack in België, en in Nederland het Platform voor onderzoeksjournalistiek Investico. Dat heeft het onderzoek uitgevoerd met Trouw, de resultaten worden ook gepubliceerd in De Groene Amsterdammer.", "published_at": "2019-03-05"}
{"id": 10670840, "title": "Hoe de Russische senator zijn jacht uit Brabant kreeg. De troika laundromat geldwasserette", "text": "Een fortuin vergaren is één, maar hoe was je dat geld wit? De Russische Troika Bank bood uitkomst. Via een web van anonieme bedrijven sluisde ze miljarden naar Europa. Ze werden besteed aan kostscholen in Engeland, of een jacht uit Oss. Tweeënhalf jaar heeft hij erop moeten wachten. Maar in het voorjaar van 2009 kan de Russische senator Valentin Zavadnikov eindelijk het water op met zijn gloednieuwe, 47 meter lange jacht Celestial Hope. Het schip, dat zo'n 30 miljoen euro heeft gekost, is gebouwd door de Brabantse scheepsbouwer Heesen. Aan luxe ontbreekt het niet: aan boord heeft Zavadnikov een sauna en een jacuzzi, zes slaapkamers, een groot kantoor en een bar. Alleen de ruimte voor het scheepspersoneel viel wat kleiner uit dan gedacht, zo staat in een folder van de ontwerper van het schip. Het interieurontwerp is geïnspireerd op de romantische Hollywoodfilm 'Something's Gotta Give', die zich afspeelt in een rijke badplaats net buiten New York. Met zijn lambriseringen, donkere vloeren en leren fauteuils doet het interieur Amerikaans aan. Om er een Russische touch aan te geven, heeft Zavadnikov een collectie Russische kunst aan boord. Heesen ontvangt de betalingen voor deze boot van Purus Limited, een bedrijf uit het netwerk dat de Russische Troika bank heeft opgezet om dubieus Russisch geld Europa in te krijgen. Zavadnikov, de eigenaar van de boot, is naast senator ook bestuurder bij Troika Dialog, de bank die via Litouwen geld witwaste. Heesen gaat niet in op vragen over deze betaling en de Rabobank, waar de betalingen voor Heesen binnenkwamen, zegt niet te kunnen reageren op vragen over individuele klanten. Terwijl de Russische senator op zijn nieuwe schip feestend de havens van Mallorca en Monaco aandoet, is Heesen al weer bezig een nieuw jacht voor hem te bouwen. Deze Quinta Essentia wordt het grootste schip dat Heesen ooit heeft gemaakt. Aan boord komt een enorme jacuzzi van waaruit Zavadnikov films kan kijken die worden geprojecteerd op een waterval die vanaf een hoger gelegen dek in het bubbelbad valt, zo blijkt uit een folder van de scheepsbouwer. De boeg wordt bordeauxrood, in de kleur van de Merlot uit Zavadnikovs privé-wijngaard in Toscane. Voor de bouw van deze boot ontvangt Heesen 30 miljoen euro, afkomstig van Molly Enterprises, een ander bedrijf in de wasmachine. De boot wordt opgeleverd in maart 2011, twee jaar na Zavadnikovs eerste boot. Het is niet de eerste keer dat Heesen luxe jachten bouwt voor dubieuze klanten. Uit de Paradise Papers bleek dat Heesen via een ingewikkelde constructie een boot verkocht aan Kola Aluko, een man die in Nigeria en de Verenigde Staten wordt vervolgd voor de omkoping van de toenmalige minister van olie in dat land in ruil voor gunstige olieconcessies. Ook bleek al in 2014 uit het journalistieke onderzoek LuxLeaks dat voormalig eigenaar Frans Heesen en zijn familie na de verkoop van zijn bedrijf een fiscaal gunstige constructie had opgezet via Luxemburg.", "published_at": "2019-03-05"}
{"id": 10670844, "title": "De voormalig directeur weet van niets", "text": "profiel - De man die Troika Bank grootmaakte, hield zelf ook flink wat over aan de transacties. Jarenlang kon de Russische Troika Bank ongehinderd miljarden aan geld van onduidelijke herkomst via een netwerk richting Europa en de Verenigde Staten sturen. Het succes van de bank maakte van directeur Ruben Vardanyan een beroemdheid. Door Forbes bestempeld als een van de honderd rijkste Russen geniet Vardanyan aanzien in het Westen. Hij kan de bekende Hollywood-acteur George Clooney tot zijn kennissenkring rekenen, maar betalingen die opduiken in de 'Troika Laundromat' koppelen Vardanyan ook aan bijvoorbeeld de Britse prins Charles, eerste in lijn voor de Britse troonopvolging. Tegelijkertijd onderhield hij nauwe banden met de Russische president Vladimir Poetin. Uit de gelekte bankgegevens wordt duidelijk dat medewerkers van Troika sinds 2004 opdracht geven voor betalingen vanuit het anonieme web aan bedrijfjes in belastingparadijzen. Zonder dat nog te achterhalen is waar het geld precies vandaan komt, wordt het uitgegeven aan de aanschaf van privévliegtuigen, luxe jachten, vastgoed, dure vakanties of rekeningen voor de beste Britse kostscholen. Vardanyan staat tegenwoordig bekend als graag geziene filantroop, die bijvoorbeeld mocht speechen op het World Economic Forum in het Zwitserse Davos. In een interview vorig jaar met de Britse zakenkrant Financial Times zei hij de afgelopen jaren zeker 300 miljoen dollar te hebben weggegeven aan sociale doeleinden. Dat geld verdiende hij onder andere door de verkoop van Troika Bank in 2011, aan de Russische Sberbank, voor 1,4 miljard dollar. Vardanyan was naast directeur tevens grootaandeelhouder van de bank. Uit het onderzoek naar de Troika Laundromat wordt niet duidelijk of Vardanyan wist van alle betalingen die vanuit de witwasmachine werden gedaan. Over de tientallen miljoenen die zijn overgemaakt op de rekening van de Russische cellist Sergei Roldoegin, een nauwe vriend van president Poetin, zegt Vardanyan tegen journalisten van OCCRP: \"Ik heb persoonlijk nooit zaken met hem gedaan. Waarom hij geld van bedrijven van Troika zou ontvangen? Daar weet ik niets van.\" Wel geeft Vardanyan toe dat er 200.000 dollar vanuit een van zijn bedrijven is betaald aan een liefdadigheidsinstelling van de Britse prins Charles. Dat was voor het statige Britse landgoed Dumfries House, dat door Charles van faillissement werd gered. Ook Vardanyan zelf was veelvuldig ontvanger van allerhande betalingen uit de Troika Laundromat. Zo is er een rekening terug te vinden van 2 miljoen dollar voor een optreden van de inmiddels overleden zanger Prince voor een Troika-bedrijfsfeest in 2007, en gaan er vele tonnen naar Vardanyans vrouw en schoonmoeder of het betalen van creditcardrekeningen van Vardanyan zelf. Tegenover journalisten van OCCRP erkent Vardanyan dat hij via vennootschappen in belastingparadijzen betalingen deed voor klanten, maar dat Troika zich altijd heeft gehouden aan de dan geldende internationale financiële regels. Als Europese banken het geld accepteerden, betekende dat volgens Vardanyan dat zij hun eigen onderzoek naar de herkomst van het geld hebben gedaan.", "published_at": "2019-03-05"}
{"id": 10670884, "title": "Guaidó keert ongehinderd terug naar Venezuela", "text": "Machtsstrijd - Met zijn triomfantelijke terugkeer boekt oppositievoorman Guaidó een kleine zege op sterke man Maduro. De Venezolaanse oppositieleider Juan Guaidó is gisteren, ondanks de dreiging van arrestatie, teruggekeerd naar zijn vaderland. Guaidó arriveerde gisterochtend op de luchthaven van de hoofdstad Caracas, waar hij werd opgewacht door aanhangers en westerse diplomaten. De autocratische Venezolaanse president Nicolás Maduro had gedreigd de oppositieleider te arresteren, omdat hij een uitreisverbod had genegeerd dat hem was opgelegd door het hooggerechtshof. \"We beseffen welke risico's we lopen\", aldus Guaidó tegen journalisten, waarna hij buiten de vliegveldhal vanaf het dak van een auto triomfantelijk zwaaide naar sympathisanten. Hij racete vervolgens door naar een protestmanifestatie in het oosten van Caracas. De oppositievoorman riep de Venezolanen op om komende zaterdag massaal te demonstreren tegen Maduro. \"We zijn sterker dan ooit.\" Guaido glipte zo'n anderhalve week geleden Venezuela uit, om vanuit buurlanden noodhulp te dirigeren naar Venezuela, maar die steun werd tegengehouden door regeringstroepen. Ook woonde hij in Colombia een benefietconcert voor zijn land bij dat was georganiseerd door de miljardair Richard Branson. En hij bezocht enkele Zuid-Amerikaanse landen om de druk op te voeren op het bewind. Met zijn aankomst gisteren op de luchthaven van Caracas plaatste de oppositieleider president Maduro voor een dilemma. Want als Maduro hem zou arresteren, zou dat voor de buitenwereld het autocratische karakter van zijn regime onderstrepen. De Amerikaanse regering had bovendien gewaarschuwd dat zij snel tot actie zou overgaan als Guaidó iets zou overkomen. Maar als Maduro de oppositieman ongemoeid liet, zou hij zijn eigen gezag ondermijnen. \"Hij kan niet komen en gaan\", waarschuwde de president vorige week op tv-zender ABC. \"Justitie heeft hem verboden het land te verlaten. Ik houd me aan de wet.\" Venezuela was, mede dankzij zijn oliereserves, ooit het rijkste land van Zuid-Amerika, maar is onder de linkse president Maduro en diens voorganger Hugo Chávez in een diepe crisis beland. Er is een acuut tekort aan voedsel en medicijnen en ruim drie miljoen Venezolanen zijn al gevlucht. Parlementsvoorzitter Guaidó riep zichzelf in januari uit tot interimpresident omdat Maduro zijn tweede termijn zou hebben veroverd met verkiezingsfraude. Hij ontpopte zich daarmee tot de grootste uitdager van Maduro tot nu toe, en kreeg steun van vijftig regeringen, vooral in Latijns- Amerika en Europa. Maar volgens de Venezolaanse regering is Guaidó een 'marionet' van de VS. Maduro gaat er prat op dat hij de enige rechtmatige president is en beschuldigt de Amerikanen van een poging tot een staatsgreep in zijn land. Zelf geniet hij nog steeds de steun van Cuba, Rusland en China.", "published_at": "2019-03-05"}
{"id": 10672748, "title": "Grote namen, die blij zijn met ADHD. De wetenschapper beziet de wereld", "text": "Virgin Galactic nam recentelijk als eerste bedrijf een passagier mee de ruimte in, een medewerkster. Richard, je gaat dit fantastisch vinden!', riep ze naar haar baas, Branson, oprichter van het bedrijf; en van nog zo'n vierhonderd bedrijven; en miljardair en filantroop. Wat u misschien niet wist, is dat Branson ADHD heeft en daar naar eigen zeggen zijn creativiteit aan dankt. Dat geldt ook voor Jochem Myjer, de komiek die al stuiterend over het toneel vertelt over zijn ADHD, en voor Freek Vonk die recentelijk op televisie vertelde dat hij door zijn ADHD zo enthousiast is. Wat is hier aan de hand? Was ADHD niet een aandoening van lastige kinderen? ADHD is een term uit de DSM, het handboek van de psychiatrie. Daarin staan lijsten symptomen die passen bij de verschillende DSM-classificaties. De termen eruit, zoals ADHD, autisme of schizofrenie, zijn inmiddels gemeengoed, termen waar iedereen wel een beeld bij heeft. Die dekken natuurlijk de lading niet van wat de DSM-diagnose voor de betrokkene betekent. Maar dat geldt voor alle containerbegrippen. Als ik zeg dat ik psycholoog ben, of hoogleraar, of moeder, dan roept dat een beeld op dat geen recht doet aan mijn ervaring. De manier waarop DSM-classificaties worden ingezet stuit bovendien op kritiek, omdat het alleen nog maar zou gaan om symptomen afvinken. En de bijbehorende ongenuanceerde beelden zouden stigma in de hand werken. Sommige mensen, zoals de mannen hierboven, lukt het om hun ADHD- symptomen positief in te zetten en er open over te vertellen. Dat is mooi, maar daarmee voldoen ze niet (of niet meer) aan het tweede criterium in de DSM, namelijk dat de symptomen ook beperkend moeten zijn. Kinderen met ADHD vertellen me juist vaak dat ze er last van hebben dat ze altijd moeten wiebelen of niet goed kunnen opletten in de klas. Bij ongeveer een derde gaat dat inderdaad over met de leeftijd. In de psychiatrie bestaat een spanningsveld tussen het genuanceerd in kaart brengen van de problemen van één persoon en zijn/haar omgeving, en het in één woord kunnen uitleggen wat er aan de hand is. Als je zoon van 7 in de supermarkt met een driftbui op de grond ligt, is het voor menig ouder toch fijn om 'hij heeft ADHD' te kunnen zeggen tegen omstanders. Mensen gebruiken graag containerbegrippen om de wereld behapbaar te maken. Die dekken per definitie de lading niet, ook die in de DSM niet. De vraag is alleen of dat erg is, als we er rekening mee houden dat achter iedere term, geplakt op een mens, een verhaal schuilgaat dat per definitie mooier en rijker is dan de term zelf. Neem Richard Branson. Hij gaat ons naar de ruimte brengen. ADHD of niet. Sarah Durston is hoogleraar Ontwikkelingsstoornissen van de hersenen aan het UMC Utrecht", "published_at": "2019-03-06"}
{"id": 10672749, "title": "Vliegreis compenseren helpt niet. Interview milieupsycholoog Patrik Sörqvist", "text": "Goede bedoelingen of niet: een vliegreis compenseren werkt averechts, zegt milieupsycholoog Patrik Sörqvist. 'We houden we onszelf voortdurend voor de gek.' Het klinkt zo nobel: bomen planten om de vliegreis te compenseren. En als we 's avonds een stukje vlees eten, moeten we de volgende dag wel op de fiets naar het werk. Deze manier van denken, waarbij we slechte klimaatbeslissingen willen compenseren, is zeer problematisch. We houden daarmee de niet-duurzame beslissingen juist in stand. Het wordt moeilijk onze compensatiedrang te temperen, zegt Patrik Sörqvist, milieupsycholoog aan de Hogeschool van Gävle in Zweden in Frontiers in Psychology. Want die is volgens de Zweedse wetenschapper diep verankerd in ons evolutionair denken. Als we in een vliegtuig stappen is het tochbeter om bomen te planten dan niks te doen? 'Natuurlijk is het dan beter om wél bomen te planten. Maar het blijft beter om de trein te pakken. Het punt is: door economische groei wordt iedereen steeds rijker en kunnen we eenvoudig betalen voor klimaatcompensatie. Daardoor veranderen mensen niet van gewoonte en neemt de consumptie alleen maar toe. 'Op die manier houden we onszelf voortdurend voor de gek. Dan nemen we toch maar ecovriendelijke bananen mee, omdat we met de auto naar het werk zijn gereden. Voor onze ecologische voetafdruk is het natuurlijk beter om gewoon minder te kopen. Deze compensatie zien we ook op mondiaal niveau. De Europese handel in CO2-emissierechten bijvoorbeeld: tegen betaling kunnen bedrijven extra vervuilen. Zo proberen we ons schuldgevoel af te kopen. 'Compenseren werkt dus eigenlijk averechts: mensen met geld blijven zonder schuldgevoel doen wat slecht is voor het milieu, in plaats van het eigenlijke probleem op te lossen.' Waar komt deze compensatiedrang vandaan? 'Evolutionair gezien is het handig om samen te werken. We verwachten in een relatie daarom wederkerigheid. Als we iemand iets geven, verwachten we op termijn ook weer wat terug. Maar ook: als je iets onaardigs tegen een vriend zegt, wil je dat weer compenseren door het goed te maken. Zo proberen we onze goede en slechte daden in balans te houden. Dat is nuttig in onze sociale omgang. 'Dit mechanisme is zo verankerd in ons denken, dat we het ook toepassen op het milieu. Maar daar is het milieu veel te complex voor. Zo begrijpt een gezin dat het kopen van een tweede auto hun last op het milieu vergroot. Dus kopen ze een hybride of elektrisch auto, en zijn ze geneigd te denken dat zij hun steentje bijdragen aan de oplossing van het klimaatprobleem.' Als compenseren niet de oplossing is, wat dan wel? 'Consumenten moeten directe feedback krijgen over hun daden. De gevolgen van hun acties staan in plaats en tijd nu vaak te ver van hen af. Een voorbeeld van zulke feedback is: een toiletpapierhouder die meteen laat zien wat het effect van het gebruik van wc-papier is op het aantal bomen in Afrika, waarvan het wordt gemaakt. Of dat winkels direct aangeven wat de koolstofvoetafdruk is van de producten in het winkelwagentje. 'Daarnaast zou de overheid een claim als 'mijn restaurant is 100 procent klimaatneutraal' kunnen verbieden. Dat houdt mensen voor de gek, omdat ze geloven dat het echt waar is. Ik kwam op het idee voor deze publicatie toen ik zelf ging eten in zo'n klimaatneutraal hamburgerrestaurant. Dat is misleidend en lost niks op: men blijft hamburgers eten.'", "published_at": "2019-03-06"}
{"id": 10672750, "title": "Selectie bij masteropleiding maakt voor studenten niets uit", "text": "Masteropleidingen die selecteren 'aan de poort' scoren niet beter op kwaliteit en studententevredenheid dan opleidingen die geen aanvullende eisen stellen aan studenten. Dat blijkt uit onderzoek van de Keuzegids. Universiteiten mogen sinds 2014 aanvullende eisen stellen aan masterstudenten naast het bezit van een geldig diploma. Ze eisen bijvoorbeeld een gemiddeld cijfer van minimaal een 7, een aanvullende taaltoets of een motivatiebrief. Opleidingen maken daar gretig gebruik van: bijna één op de drie masteropleidingen selecteert inmiddels aan de poort. Aan de Universiteit Wageningen stelt 70 procent van de masteropleidingen extra eisen. De gedachte is dat die extra selectie leidt tot minder uitval en meer kwaliteit omdat alleen geschikte en gemotiveerde studenten instromen. 'Maar eenmaal toegelaten, blijken studenten nagenoeg net zo kritisch of tevreden als studenten die een opleiding doen zonder aanvullende selectie', zegt Bas Belleman, hoofdredacteur van de Keuzegids. Jaarlijks vergelijkt de Keuzegids Masters 1.200 masteropleidingen. Dat gebeurt op basis van de Nationale Studenten Enquête (NSE), die de tevredenheid van studenten meet en op basis van het oordeel van de Nederlands-Vlaamse Accreditatieorganisatie, die de kwaliteit van opleidingen in het hoger onderwijs beoordeelt. Researchmasters, die ook studenten vooraf selecteren, scoren overigens wel beter dan reguliere masters. 'Maar de vraag is of dat iets zegt over de selectieprocedure, of over het feit dat deze opleidingen vaak de paradepaardjes zijn van faculteiten', zegt Belleman. 'Ze duren langer en ze zijn kleinschaliger.' Dat laatste is volgens de Keuzegids wel een goede indicatie van kwaliteit: kleinschalige masters met plek voor minder dan twintig studenten scoren over het algemeen bovengemiddeld goed, terwijl programma's met meer dan tweehonderd eerstejaars gemiddeld een lagere score hebben. De Vereniging van Samenwerkende Universiteiten (VSNU) laat in een reactie weten dat masteropleidingen in de eerste plaats selecteren aan de poort om vroegtijdige studieuitval te voorkomen. 'Studierendement is een beetje een beladen term geworden, maar daar was het ons wel om te doen', aldus woordvoerder Bart Pierik. Of dat ook het effect is geweest van de extra selectie aan de poort, is nog niet aangetoond. 'Maar in het algemeen is het aantal studenten dat binnen de tijd die daarvoor staat afstudeert de laatste jaren spectaculair gestegen.' De kwaliteit van het onderwijs is voor universiteiten ook van 'groot belang', benadrukt Pierik. Het is volgens hem lastig daar harde uitspraken over te doen. 'Misschien zijn de studenten die toegelaten worden tot masters met een selectieprocedure ook wel kritischer.' Het selecteren van studenten aan de poort is al langer onderwerp van discussie omdat het tot kansenongelijkheid zou kunnen leiden. De Onderwijsinspectie concludeerde vorig jaar dat vrouwelijke studenten en studenten met een migratie-achtergrond vaker doen aan 'zelfselectie', ze kiezen voor een master zonder aanvullende selectieprocedure omdat ze denken dat ze niet worden toegelaten tot een opleiding met selectie. De extra drempels die masteropleidingen opwerpen leiden volgens Tom van den Brink, voorzitter van het Interstedelijk Studenten Overleg (ISO), bovendien tot 'enorme druk' bij studenten. 'Dat is zonde voor de student en de onderwijsinstelling.' Van den Brink is al langer kritisch op de 'wildgroei aan selectieopleidingen' die volgens hem de laatste jaren aan het ontstaan is. 'Je ziet dat ook opleidingen die genoeg plekken hebben studenten selecteren om maar te voorkomen dat zij het afvoerputje worden voor studenten die bij andere opleidingen niet binnenkomen.'", "published_at": "2019-03-06"}
{"id": 10672751, "title": "Uitzetbeleid onder vuur na levenslang voor asielzoeker", "text": "Het kabinet is in een lastig parket gebracht door de levenslange gevangenisstraf voor de uit Nederland gezette Bahreinse asielzoeker Ali Mohammed al-Showaikh. Coalitiepartijen D66 en ChristenUnie eisen dat staatssecretaris Harbers (Asiel) verantwoording aflegt in de Kamer. Ook oppositiepartijen GroenLinks, PvdA en mensenrechtenorganisatie Amnesty uiten harde kritiek. De in Nederland afgewezen Al-Showaikh is in zijn vaderland Bahrein tot levenslange detentie veroordeeld wegens hulp aan vluchtelingen 'die ervan worden beschuldigd deel uit te maken van een terroristische groep'. De Bahreinse autoriteiten doelen hierbij waarschijnlijk op hulp aan zijn broer, Fayyad al-Showaihk, die wegens politieke activiteiten wél asiel kreeg in Duitsland als vluchteling. De beslissing om Ali Mohammed al-Showaikh terug naar Bahrein te sturen en hem bij thuiskomst niet langer te volgen, leidt tot forse kritiek op het Nederlandse uitzetbeleid. 'Nederland kan de verantwoordelijkheid hiervoor niet negeren. We moeten alles doen wat we kunnen om hem vrij te krijgen', zegt Kamerlid Bram van Ojik (GroenLinks). Een woordvoerder van Amnesty International zegt dinsdag tegen de Volkskrant dat Nederland zich schuldig heeft gemaakt aan een ernstige mensenrechtenschending door Al-Showaikh terug naar Bahrein te sturen. De mensenrechtenorganisatie vindt dat de regering de diplomatieke inzet moet opvoeren om Al-Showaikh vrij te laten. In het volgens Amnesty oneerlijk verlopen strafproces heeft Al-Showaikh geen vertrouwelijke toegang tot een advocaat gehad. Bij alle gesprekken waren Bahreinse autoriteiten aanwezig. De 27-jarige Al-Showaikh vroeg twee jaar geleden in Nederland asiel aan als politiek vluchteling. Hij zou een keer hebben deelgenomen aan een demonstratie tegen de Bahreinse regering in 2011. Zijn broer liet zich vaker gelden in het politieke debat, onder meer met kritische publicaties over het regime. Hij ontvluchtte Bahrein in 2015 omdat hij ervan werd beschuldigd een terroristische organisatie te leiden; in Duitsland werd zijn status als politiek vluchteling erkend. De Bahreinse autoriteiten richten hun vizier daarna op zijn familieleden. De Immigratie- en Naturalisatiedienst (IND) oordeelde vorig jaar dat Al-Showaikh geen gevaar zou lopen bij een terugkeer in Bahrein. Maar op 20 oktober werd hij vlak na aankomst in de Bahreinse hoofdstad Manama opgepakt door inlichtingendiensten. In detentie zou hij gemarteld en mishandeld zijn, meldden verschillende mensenrechtenorganisaties eerder. Vooralsnog ziet staatssecretaris Mark Harbers geen reden tot actie. In januari reageerde hij op Kamervragen dat de IND volgens hem juist heeft geoordeeld. Een woordvoerder zegt dinsdag dat Harbers niet in kan gaan op 'individuele casuïstiek', maar dat zijn mening over de zaak niet is veranderd. De staatssecretaris zei eerder dat zijn departement en het ministerie van Buitenlandse Zaken 'de ontwikkelingen in Bahrein nauwlettend blijven volgen'. Het is niet de eerste keer dat er berichten naar buiten komen over mensenrechtenschendingen van critici van het Bahreinse regime. De publieke en politieke vrijheid in het land zijn de afgelopen jaren hard achteruitgegaan: journalisten, advocaten, politiek activisten, sjiitische geestelijken en demonstranten worden door autoriteiten steeds vaker gemuilkorfd met represailles.", "published_at": "2019-03-06"}
{"id": 10672752, "title": "Hillary heeft geen trek in derde gooi naar Witte Huis", "text": "Nu zich al talloze Democratische presidentskandidaten hebben aangemeld, haakt de vrouw af die in 2016 zo'n drie miljoen stemmen meer kreeg dan Donald Trump: Hillary Clinton. 'Ik doe niet mee', aldus de verlossende woorden van Clinton maandag. Hoewel de kans klein werd geacht dat Clinton zich voor een derde keer in de strijd voor het presidentschap zou werpen, gooiden vrienden en voormalige medewerkers de laatste maanden steeds weer een balletje op dat een derde kandidatuur mogelijk was. Steeds waren de reacties in de partij en in de media echter negatief. De boodschap: het was nu tijd voor iemand anders. Of het proefballonnetjes van Clinton (71) zelf waren of niet, door de woorden 'I'm not running' uit te spreken tijdens een radio-interview, hangt een nieuwe kandidatuur niet meer boven de Democratische strijd. 'Ik denk het niet', zei Bernie Sanders (haar Democratische rivaal van 2016) vorige week kortaf toen hem werd gevraagd of hij haar bij deze presidentsrace om advies zou vragen. Opvallend is ook dat de meeste andere kandidaten, onder wie maar liefst vier vrouwen, de naam Clinton zoveel mogelijk mijden. Tekenend is dat de meesten haar niet eens raadpleegden - wat doorgaans gebruikelijk is - voordat zij zich kandidaat stelden. Hoewel zij drie jaar geleden bijna 66 miljoen Amerikanen voor zich won, wordt Clinton bekritiseerd omdat zij in cruciale staten dacht te hebben gewonnen en er nauwelijks meer campagne voerde. De grote vraag is nu welke rol Clinton zal spelen in de Democratische strijd en in het gevecht daarna om Trump van een herverkiezing af te houden. Clinton zelf maakte in 2016 dankbaar gebruik van president Obama's populariteit door hem volop in te zetten in de campagne. Of de Democratische uitdager van Trump haar volgend jaar ook op grote schaal zal inzetten, moet worden betwijfeld. Omdat zij echter zoveel stemmen trok, kan Clinton niet helemaal genegeerd worden. Presidentskandidaat Al Gore deed dat in 2000 met president Bill Clinton, onder andere omdat die beschadigd was vanwege het Monica Lewinsky-schandaal. Het kwam Gore duur te staan. Met name een deel van de zwarte kiezers ging toen niet naar de stembus. Hillary waarschuwde maandag dat zij er niet over peinst om zich stil te houden in de presidentsstrijd. 'Ik wil er zeker van zijn dat mensen begrijpen dat ik mij blijf uitspreken', aldus de oud-minister. 'Ik verdwijn niet. Wat nu op het spel staat in ons land, de dingen die nu gebeuren, ze baren mij grote zorgen. Wij zijn terechtgekomen in twee kampen die recht tegenover elkaar staan. Dat heb ik nog nooit in mijn leven gezien.' Alsof ze erkende dat ze in 2016 een fout had gemaakt in de campagne, adviseerde Clinton de Democratische kandidaten 'niets voor vanzelfsprekend aan te nemen'. Clinton: 'Wij moeten echt hard werken om de Amerikanen te overtuigen van onze zaak. En ik zal er alles aan doen om de Democraten te helpen het Witte Huis terug te winnen.' Met nog een jaar te gaan tot de eerste voorverkiezingen in Iowa en New Hampshire maken zich nog steeds Democraten op om zich kandidaat te stellen. De charismatische Beto O'Rourke, een aanstormend talent in de partij, zei vorige maand dat hij een besluit had genomen over een eventuele kandidatuur. Hij kondigde aan binnenkort met een mededeling te komen. Het wachten is ook nog op voormalig vicepresident Joe Biden, die in de peilingen op de eerste plaats eindigt. Biden besloot in 2016 niet de strijd met Clinton aan te gaan.", "published_at": "2019-03-06"}
{"id": 10672765, "title": "Helden van de Publieke Zaak. Column", "text": "Akram heette hij. Postuur K1-vechter. Daar was ie ook goed in. Maar in de periode dat ik het straatcoachvak van hem mocht afkijken, een half jaar lang op donderdagavond, zag ik hem geen enkele klap uitdelen. Akram was 90 kilo natuurlijk overwicht. Hij hield met een handgebaar, een goed getimede vermaning en een strenge oogopslag een heel Cruyff Court vol jongeren in Amsterdam-Oost onder controle. Akram kende de ondoorgrondelijke sociale dynamiek van probleemjongeren, uit eigen ervaring. Van hem leerde je wat positiespel is - altijd daar staan, waar over vijf minuten de pleuris uitbreekt - en hoe cruciaal het is dat je alle jongens kent. Nooit 'hé, jij daar!', altijd 'Yuri, rustig aan!'. Wie zijn naam hoort, weet zich gekend en voelt zich erkend. Dat disciplineert. In dat halve jaar zag ik hem talloze vechtpartijen en ander onheil in de kiem smoren. Bedenk eens hoeveel tonnen aan politie-inzet, ambulances, justitieketen en reclassering hij daarmee de samenleving heeft bespaard. Nog los van het verbeterde leefklimaat in de buurt. Omdat hij daar stond. En deed wat niemand zo goed kon als hij. En toen kreeg Akram een aanbod om coördinator te worden. Niet langer in weer en wind op pleintjes staan. Maar in een auto, met een telefoon van de zaak, straatcoaches aansturen. Beter salaris, comfortabeler omstandigheden, meer aanzien. Akram aarzelde niet. En ik gunde het hem van harte. Maar ik verloor mijn beste leermeester. En Amsterdam haar beste straatcoach. Later zag ik hetzelfde bij het jongerenloket van Rotterdam. Aan onze balie verschenen de jongens en meisjes die geen opleiding, geen inkomen en geen thuis meer hadden. Het leven verworden tot een puinhoop. Hulpverleners die consciëntieus probeerden conform de regels de gordiaanse knoop van problemen te ontwarren, verdwaalden samen met de 'cliënt' in het oerwoud van wetten en instanties. Maar ik zag ook hoe sommigen geen formulier pakten, maar hun jas. Hoe ze met Daisy of Jeroen het kantoor uit liepen en in de harde werkelijkheid een reële oplossing zochten en vonden. De juiste regeling vouwden ze er dan later wel omheen. Ademloos zag ik hoe zij hele mensenlevens weer terugzetten op de rails. Bedroefd was ik, als één van hen weer een staffunctie hoger in het gebouw mocht aanvaarden. Bedroefd, omdat duidelijk is dat we zonder deze Helden van de Publieke Zaak onherroepelijk zullen vastlopen. De wedloop van almaar complexere regels waarmee we greep proberen te houden op een steeds ingewikkelder samenleving, ontaardt in snel tempo in een technocratische bureaucratie. Het loze 'gewoon regels schrappen' mantra gaat deze vicieuze cirkel niet doorbreken. Dit lossen we alleen op als we de Helden van de Publieke Zaak genoeg verantwoordelijkheid en discretionaire bevoegdheden durven geven. Zodat hun professionele oordeel prevaleert boven protocollen. Opdat ze rechtvaardigheid boven regels mogen en kúnnen scharen. Wie weet hoe moeilijk dat is, realiseert zich dat alleen de beste mensen die ons land te bieden heeft voor onze klaslokalen, achter onze loketten en op onze straten moeten staan. Daarvoor is een radicale herwaardering nodig. Een oprechte. Want we hebben de mond vol van de 'frontlijn-werkers', maar de logica van het salarisgebouw vertelt een heel ander verhaal. De wijkagent verdient minder dan de staffunctie. De leraar minder dan de schoolleider. Akram als straatcoach minder dan als coördinator. Waardering gaat bovendien verder dan salaris. De diepgewortelde maatschappelijke orde van medewerker - teamleider - manager vertelt indringend wie er aanzien geniet en wie niet. Wie zeggenschap heeft over zijn werk en wie niet. De 'er moet meer geld bij'-reflex biedt dus geen afdoende oplossing. Herstel het fundament. Keer het salarisgebouw om en laat de werkvloer meer verdienen dan de twee managementlagen erboven. Investeer radicaal in opleidingen en wees selectief in wie wordt toegelaten. Durf de arbeidsvoorwaarden in de publieke sector écht te veranderen: de beroepseer terug, de salarissen omhoog, maar ook hogere eisen aan kwaliteit en de gouden kooi eraf. Omstreden, maar nodig. En vooral: lange adem. Wat in decennia scheefgroeit, is niet zomaar rechtgezet. Het volgende sociaal akkoord zou hier dus over moeten gaan. Een akkoord voor de Helden van de Publieke Zaak.", "published_at": "2019-03-06"}
{"id": 10672766, "title": "Geachte redactie", "text": "Literair onbekwaam Als reactie op de column van Aleid Truijens (Opinie, 2 maart) kan ik melden dat het erge is dat er inmiddels een lichting leraren bestaat die literair onbekwaam is. Er zijn wis en waarachtig hier en daar leraren Nederlands, Duits, Frans en Engels die niet weten hoe ze met literatuur moeten omgaan. Er zijn zelfs talen-docenten die hardop durven verkondigen dat ze nooit een boek lezen omdat ze 'er gewoon niks mee hebben'. Ze zijn wel goed in 'pitchen'. Ze zijn ook heel goed in allerlei andere inspirerende werkvormen. Toch jammer dat die echt heel leuke werkvormen niet ingezet worden voor literatuur. Elly van den Boom, Den Haag Die rare NS Wel een curieuze manier van (om)denken bij de NS. Om de vervoersprijs tijdens de spits te verhogen. Stel je voor dat de supermarkt de boodschappen duurder maakt van 17.00 tot 19.00 uur. Heb je je eerst de hele dag het schompes gewerkt, krijg je dit. Of dat Ikea in de weekenden de prijzen verhoogt want: te druk. Alsof je voor je lol in een overvolle trein gaat staan en de volle mep betaalt voor een sta-plaats! Neem van mij aan dat iedereen liever buiten de spits reist. Wat is het toch een raar wereldvreemd bedrijf die NS. Rita Wolters, Enkhuizen Leve de fietsvakantie Meneer Huyskens van de Bovag slaat de plank flink mis wanneer hij zegt: 'Als je op vakantie gaat of je schoonmoeder wilt bezoeken in Friesland, doe je dat niet op op de fiets.' (Ten eerste, 2 maart) Wij hebben gelukkig andere ervaringen: In Nederland en de ons omringende landen zijn talloze netwerken van fietspaden, korte en lange routes, met name voor toeristen en ook goed gedocumenteerd. Langs de Maas, de Rijn en de Loire, bijvoorbeeld, fiets je van de ene verbazing naar de andere over goede paden, niet gehinderd door autoverkeer. Overal zijn uitstekende accomodaties, B&B's, hotels, campings en restaurants. Voor elk wat wils. Heb je een e-bike, dan is overal onderweg stroom te krijgen. Het wordt je vaak zelfs spontaan aangeboden. Dus meneer Huyskens van de Bovag: Pak ook eens een fiets en er gaat een nieuwe vakantiewereld voor u open! Hans Brouwer, Zeewolde Yago R. Wanneer houdt de Volkskrant eindelijk eens op met terroristen/moordenaars/verkrachters aan te duiden als 'strijder' als hadden zij een legitiem doel. Hoe dan wel te betitelen? Heel eenvoudig. Yago R. is veroordeeld door Nederland voor deelname aan een terroristische organisatie. Hij is dus een terrorist. Dus spreken we van 'de terrorist Yago R.' Ad Heskes, Hoofddorp Te snelle fietser Ik hoop niet dat ik Koen van Wijngaarden op de fiets tegenkom in Delft. Hij is van plan met een gemiddelde snelheid van 43,44 kilometer per uur van Rotterdam Alexander naar Delft te fietsen (Ten eerste, 4 maart). Die fietssnelheid is binnen de bebouwde kom van Delft vragen om ongelukken. Henk Algra, Delft Limeswandeltocht Een prachtig artikel over de Limeswandeltocht in het VK-Magazine van 2 maart. Alleen jammer dat David Rijser de wandeltocht beschrijft vanaf Castellum Fectio. In Utrecht, in Leidsche Rijn, staat ook het Castellum Hoge Woerd langs de Limes. Het Castellum is daar op het oude grondplan nagebouwd en in iedere toren zijn veel Romeinse vondsten te bezichtigen. Ook is in het Castellum een gevonden Romeins schip te bezichtigen en in de ArcheoHotspot is het mogelijk Romeinse vondsten aan te raken. Zeker de moeite waard om daar tijd voor te maken tijdens de wandeling. Nico Holvast, Utrecht vrijwilliger in de ArcheoHotspot Loop eens over zo'n akker Als reactie op de Brief van de dag van 1 maart het volgende: De winst van biologische teelt zit 'm niet alleen in de producten, maar vooral in een evenwichtiger en gezondere bodem, die ook nog eens een betere waterhuishouding heeft. Een vitale bodem kan generatieslang gezond blijven zonder veel hulpmiddelen. U zou eens over een biologisch bewerkte akker moeten lopen om het verschil te voelen! Mieke van den Berg, Amstelveen", "published_at": "2019-03-06"}
{"id": 10673250, "title": "Trump botst met India en Turkije", "text": "President Trump heeft nu ook India en Navo-bondgenoot Turkije de wacht aangezegd in zijn handelsoorlogen. Ze verliezen het recht om zonder heffingen voor miljarden dollars aan goederen naar de VS te exporteren. Donald Trump heeft besloten belangrijke handelsvoordelen te schrappen voor India en Turkije. Volgens de president wordt India gestraft omdat de economie onvoldoende wordt opengegooid voor Amerikaanse bedrijven. Turkije heeft de voordelen niet meer nodig, aldus Washington, omdat het inmiddels een goed ontwikkeld land is. Trumps beslissing komt op een moment dat hij op een ander handelsfront (China) onderhandelt om een einde te maken aan 'oneerlijke handelspraktijken'. Sinds hij president werd, probeert Trump Beijing te dwingen Amerikaanse ondernemingen meer toe te laten tot de Chinese markt. Hij wil zo het forse handelstekort met China terugdringen. Het conflict is inmiddels uitgelopen op een handelsoorlog, waarbij over en weer wordt teruggeslagen met heffingen op goederen. India en Turkije maken al jaren gebruik van een regeling die uit de jaren zeventig stamt (het GPS-programma), destijds bedoeld om ontwikkelingslanden de kans te bieden om meer te exporteren naar de VS. Door op duizenden goederen geen heffingen toe te passen, bood Washington hen de kans om hun economie te laten groeien. Maar sinds Trump president is, stoort hij zich aan de hoge heffingen die India volgens hem toepast op Amerikaanse producten. Gesprekken hierover leverden volgens hem niets op. 'Ik neem deze stap omdat ik, na intensief overleg, tot de conclusie ben gekomen dat India de VS niet heeft gegarandeerd dat het een eerlijke en redelijke toegang zal bieden tot de Indiase markten', aldus Trump in een brief aan het Congres. Van alle landen die gebruik maken van het GPS-programma profiteert India het meeste. Het land, dat nu behoort tot de snelst groeiende economieën, kon 3.700 goederen ter waarde van 4,9 miljard euro voordelig naar de VS exporteren. Het programma vormt echter steeds meer een doorn in het oog van Trump, die roept dat veel landen misbruik maken van de VS als het gaat om handel. De Indiase regering zei dinsdag dat India niet zou terugslaan. 'Gezien de hartelijke en sterke banden met de VS zien wij af van vergelding met hogere tarieven', aldus minister van Handel Anup Wadhawan. Hij zei dat de voordelen van de voorkeursbehandeling die India kreeg, niet overdreven moeten worden. Kleine voordelen Volgens de bewindsman leverde het GPS-programma India jaarlijks slechts 167 miljoen euro op. New Delhi gebruikte het programma voor een kleine 1.800 producten. 'De voordelen voor de industrie zijn klein', aldus een Indiase regeringsfunctionaris. 'De Amerikaanse heffingen zijn al zo laag.' Ook op ander economisch terrein zijn beide landen met elkaar gebotst sinds Trump het Witte Huis betrok. India kondigde onlangs hogere heffingen aan op een deel van de import uit de VS. New Delhi wil namelijk dat het voor zijn export wordt uitgesloten van de hogere heffingen op staal en aluminium die de regering-Trump heeft ingevoerd voor sommige landen. Vorige week kondigde de Indiase regering echter aan dat de hogere Indiase heffingen op Amerikaanse importen worden uitgesteld tot 1 april. Turkije, dat sinds 1975 gebruik maakt van de Amerikaanse handelsvoordelen, waarschuwde dat het besluit vooral nadelig zal uitpakken voor kleine- en middelgrote Amerikaanse bedrijven die nu voordelig aan Turkse goederen komen. Minister van Handel Ruhsar Pekcan twitterde dat het ook niet strookt met het doel van beide landen om de onderlinge handel op te voeren tot jaarlijks 66 miljard euro. Zij zei dat Ankara alles zou doen om dat streefbedrag alsnog te halen.", "published_at": "2019-03-06"}
{"id": 10673576, "title": "Leer Europa schoonheid van Nederlands kennen. Taalonderwijs", "text": "Aleid Truijens maakt zich boos, Elsbeth Etty is verontwaardigd, Ilja Leonard Pfeijffer schrijft er een prachtig treurig sonnet over. Gelijk hebben ze. Dat de Vrije Universiteit Amsterdam de studierichting Nederlands opheft, slaat nergens op. Boosheid alleen helpt niet. Verontwaardiging zet geen zoden aan de dijk. Het is tijd voor actie: het Nederlands moet de lingua franca van Europa worden! Op basis van overtuigende argumenten zal de Europese bevolking in gaan zien hoe onverstandig het was dat dit idee al niet jaren eerder in praktijk werd gebracht. En dan zal iedereen die taal willen leren. Het Nederlands is namelijk uitermate geschikt als Europese taal omdat het duidelijk en praktisch is. Voor nieuwe gebruiksvoorwerpen worden bijvoorbeeld woorden bedacht waarvan ieder weldenkend mens zal moeten toegeven: dit is een vlag die de lading dekt. Iets wat in het woordenboek de omschrijving heeft 'rijwiel met hulpmotor' heet in het Nederlands een bromfiets. Logisch toch: een fiets die een brommend geluid maakt. De kwestie is niet: als het beestje maar een naam heeft. Nee, het beestje móet simpelweg die naam hebben. In het Nederlands tref je ook woorden aan die zijn zoals ze klinken. Als ze met de juiste intonatie worden uitgesproken in een bepaalde combinatie van woorden, is hun betekenis zonneklaar. Spreek het woord 'nipt' uit, met het juiste zuinige mondje. Doe dat een paar keer achter elkaar. Leer je buitenlandse leerlingen vervolgens het woord 'overwinning'. Spreek daarna de woorden 'een nipte overwinning' uit en iedereen zal weten over wat voor soort overwinning je het hebt. Er zijn meer van die woorden en ik noem er nog een paar met die leuke, zuinige i-klank: pips, sip, ibbel, hittepetit, kippendrift, dip, sikkepit, kippig. Ze zijn heel praktisch, bruikbaar in tal van situaties. Menig buitenlander zal zich al snel afvragen hoe hij het toch ooit zonder deze woorden heeft kunnen stellen. Het Nederlands is niet alleen een praktische taal: het is ook een beeldende taal. In het woordenboek wordt de uitdrukking 'met hangende pootjes' omschreven als 'teleurgesteld,' 'verslagen'. Leer alle Europeanen wat pootjes zijn (paws, pattes, etc.) en maak ze duidelijk wat het werkwoord hangen betekent. Ha, wat zullen de partners aan de onderhandelingstafel graag willen bereiken dat over hun tegenstanders in vooraanstaande kranten wordt geschreven dat zij 'met hangende pootjes' moesten vertrekken. Daarnaast is het Nederlands ook een vriendelijke taal. Er worden altijd zulke aardige eufemismen bedacht. Neem failliet gaan. Banken gaan niet failliet, maar vallen om. 'Ach, arme bank, ben jij gevallen? Mama zet je op je voetjes, geeft een zoen op je zere knie en weg zijn de tranen.' Het heeft iets goeiïgs. Onze taal is praktisch, beeldend en vriendelijk, maar misschien is het nog belangrijker - en moet daar in eerste instantie vooral de nadruk op worden gelegd - dat het een welluidende taal is. Waarschijnlijk kun je de harten van alle Europeanen in één klap voor het Nederlands winnen, als je ze laat luisteren naar het gedicht De blauwbilgorgel van Cees Buddingh': 'Ik ben de blauwbilgorgel, Mijn vader is een porgel, Mijn moeder is een porulan Daar komen vreemde kind'ren van. Raban! Raban! Raban!' Als het Nederlands inderdaad de lingua franca van Europa is geworden, zal minister Van Engelshoven op de Vrije Universiteit Amsterdam het hele laatste couplet van De blauwbilgorgel komen declameren: 'Ik ben de blauwbilgorgel, Eens sterf ik aan de schorgel, En schrompel als een kriks ineen En wordt een blauwe kiezelsteen. Ga heen! Ga heen! Ga heen!' Wat dat allemaal betekent zoeken ze daar dan maar uit. Niet minder Nederlands, meer! Een duidelijke, praktische en leuke taal voor heel Europa.", "published_at": "2019-03-06"}
{"id": 10673577, "title": "Magikjekwakkiedan is een belediging van mijn sperma. Beweringen & Bewijzen", "text": "Soms stuit je op raadselachtige stukken. Zoals gisteren dat Volkskrantstuk met de kop: 'Geen zaad is voor hetero dus wel oké'. Het was een citaat, want het stond tussen aanhalingstekens. Meestal vat een kop kort samen waar het over gaat, maar dit keer had ik geen idee. Ik keek er nog eens naar, sprak hem vervolgens hardop uit, maar nog altijd begon niets te dagen. Kennelijk werkt de menselijke geest zo dat wanneer je iets niet begrijpt, je juist begint te lezen. Al snel las ik zinnen, waarvan de een nog mooier was dan de andere. Bijvoorbeeld: 'Het ontbreken van een man is geen medische indicatie'. Ook over die zin moest ik lang nadenken. Kennelijk is er een tijd geweest dat het ontbreken van een man wel degelijk gold als een medische indicatie. Ik probeerde me een situatie voor te stellen waarin die zin waar zou zijn. Man is met de noorderzon vertrokken, heeft vrouw en kinderen achtergelaten. Dit heeft zoveel stress opgeleverd dat de verlatenen ziek zijn geworden. Maar daar ging het niet over. Het stuk, zo begon ik te begrijpen, ging over de onrechtvaardigheid dat lesbische stellen en alleenstaande vrouwen een behandeling met kunstmatige inseminatie niet vergoed krijgen, terwijl een man die geen zaad kan produceren maar die samen met zijn vrouw wel een kinderwens heeft, die behandeling van de zorgverzekeraar wel vergoed krijgt. Ik hoop dat ik het goed uitleg, want zo heb ik het uit het stuk begrepen. Bijkomstig probleem is dat lesbische stellen niet meer zo gemakkelijk aan zaad kunnen komen. Sinds kinderen het recht hebben om hun afkomst te kennen, zijn mannen huiverig geworden om zich in de wachtkamer met pornoboekje af te rukken. Wat schaars is, wordt duur - ook zaad. Het lesbische stel dat in het Volkskrantstuk aan het woord komt, overweegt dan ook aan 'crowdfunding voor een kind' te gaan doen. Het dagblad Het Parool laat elke zaterdag een Amsterdammer aan het woord met een wens, die door gulle giften van lezers in vervulling kan gaan. Nieuwe gordijnen, voetbalschoenen, een fietsreparatie, voor een paar honderd euro ben je klaar. Maar aan een kind ben je zo een paar duizend euro kwijt - misschien kunnen de lezers van deze krant de helpende hand bieden. Ook heeft het lesbische stel een campagne op touw gezet, compleet met carnavalsschlager: Inmiddels ook op YouTube te beluisteren. Twee jaar geleden schreef ik op deze plek een bekritiseerd stuk over de man als ijsbeer, die moet toezien dat zijn territorium steeds kleiner wordt. Intussen blijkt hij geheel te zijn gereduceerd tot 'je kwakkie'. Zelfs als het lesbisch stel in declaratie-opzicht een groot onrecht is aangedaan, dan nog vraag ik me af of je mannen met zo'n lied enthousiast maakt om hun zaad te doneren. Het gaat toch om een levend wezen dat op de wereld wordt gezet. Magikjekwakkiedan is een belediging van mijn sperma. En van het sperma van alle mannen met mij. Wie kan het nog gek vinden dat de ijsbeer zo hard mogelijk wegzwemt, nu hij geen ijsschots meer onder de voeten heeft? Het Volkskrantstuk riep bij mij ook de vraag op in hoeverre een mens recht heeft op een kind en in hoeverre de overheid - dus wij allen - dat recht moet faciliteren en honoreren? En bestaat hier een grens? Als de mens recht heeft op één kind, heeft diezelfde mens dan ook recht op twee, drie, vier of vijf kinderen? De onlangs overleden Belgische filosoof Etienne Vermeersch (1934-2019), die een heldere geest was zoals wij die in Nederland niet kennen, heeft al sinds de jaren tachtig van de vorige eeuw betoogd dat het recht om net zo veel kinderen te nemen als je wilt, volkomen onhoudbaar is geworden. Volgens Vermeersch kun je niet praten over de ecologische problemen van klimaat en milieu als je daarbij de bevolkingsgroei buiten beschouwing laat. Nog een miljard mensen erbij, is de CO2 erbij die door dat miljard mensen wordt veroorzaakt. Het heeft geen enkele zin om het dagelijks douchen tot vijf minuten te beperken als buurvrouw en buurman elk jaar weer een kind erbij fokken. Vermeersch zag de katholieke kerk, die weigert anticonceptie te aanvaarden om de wereldbevolking te beperken, alleen al daarom als een criminele organisatie. Hetzelfde geldt voor elke religie of instelling die grote gezinnen predikt. Gaat heen en vermenigvuldig u is het Horst Wessellied van deze tijd geworden. 'You can't always get what you want', zongen The Stones. Maar dat wordt steeds moeilijker te aanvaarden in een tijd dat alles voor het grijpen ligt, en zelfs het ontbreken van een man wordt beschouwd als een medische indicatie.", "published_at": "2019-03-06"}
{"id": 10674428, "title": "Kabinet omarmt manifest CU over ouder worden", "text": "Minister van Volksgezondheid Hugo de Jonge (CDA) onthulde dinsdag met veel bombarie het nieuwe logo van 'Waardig ouder worden'. Een symbolisch moment waarop hij in aanwezigheid van CU-leider Gert Jan Segers en omroepbaas Jan Slagter suggesties overneemt om ouderen een waardevolle oude dag te geven. De publicitaire actie van De Jonge is saillant, omdat zo een brisante tegenstelling tussen de coalitiepartijen aan het licht komt die ook al bij de Tweede Kamerverkiezingen van 2017 opspeelde. CDA en ChristenUnie vinden dat het leven zoveel mogelijk tot het natuurlijke einde geleefd moet worden, de liberalen van VVD en D66 menen dat mensen ook zelfbeschikking mogen hebben over hun levenseinde. Beide standpunten kregen tijdens de laatste campagne de wind in de zeilen. De christelijke partijen werden gesteund door de aandacht voor de erbarmelijke staat van de verpleeghuizen en de 2,1 miljard euro die daarvoor extra wordt uitgetrokken. Daags voor de verkiezingen kwam CU (samen met omroep Max) met het manifest Waardig ouder worden. SP, CDA, PVV en SGP sloten zich aan, naast een reeks maatschappelijke organisaties. De discussie over voltooid leven kreeg vaart door het standpunt dat Rutte II op de valreep innam. De VVD-ministers Edith Schippers van Volksgezondheid en Ard van der Steur van Justitie verdedigden in de Tweede Kamer het zelfbeschikkingsrecht van ouderen die hun leven voltooid achten. Omdat dit geen vervolg kreeg, publiceerde D66-Kamerlid Pia Dijkstra een conceptwetsvoorstel waarin het recht op zelfgekozen levenseinde voor ouderen wordt geregeld. Sindsdien schaaft Dijkstra aan dat voorstel. In het regeerakkoord van Rutte III is geprobeerd om de gulden middenweg te vinden. Enerzijds werd een aantal punten uit Waardig ouder worden overgenomen, anderzijds werd een onderzoek aangekondigd naar 'voltooid leven'. CDA en ChristenUnie hebben geen klachten over de inzet van De Jonge. Hij kwam al met een twaalftal actieplannen om de zorg te verbeteren, waarvan een aantal op ouderen gericht, zoals 'Langer thuis', 'Eén tegen eenzaamheid' en 'Thuis in verpleeghuiszorg'. Nu, twee jaar na de lancering van Waardig ouder worden als verkiezingsstunt, neemt hij ook nog dat hele manifest inclusief de naam over. Toevallig weer in verkiezingstijd, in de aanloop naar de verkiezingen voor de Provinciale Staten. Zeker D66 mort ondertussen dat het andere deel van het regeerakkoord minder aandacht krijgt. Over voltooid leven heeft Hugo de Jonge zich publiekelijk niet uitgelaten, tot ongenoegen van de sociaal-liberalen. 'Hij zou de discussie wel wat mogen aanjagen. Dat kan ook nuttig zijn voor zijn eigen CDA-achterban en die van de CU', zegt Pia Dijkstra. 'Ook daar moet het gesprek op gang komen.' De Jonge komt de afspraken uit het regeerakkoord over voltooid leven wel na, maar dat gebeurt in relatieve stilte. Aan alle huisartsen is een euthanasiecode gestuurd waarin dilemma's en de euthanasiepraktijk beschreven staat. Binnenkort opent een website over de euthanasiepraktijk. Er is een onderzoek uitgezet naar de vraag naar voltooid leven. Dat moet dit najaar klaar zijn. 'Dat had ook wel wat eerder gekund', vindt Dijkstra. Mogelijk dient zij haar initiatiefwetsvoorstel in zodra het onderzoek er is. 'Uit al mijn contacten blijkt dat er behoefte is aan zelfbeschikking als mensen hun leven voltooid achten.' Dat er gezien de standpunten van alle partijen geen meerderheid voor haar ideeën is, schrikt haar niet af. 'Medisch-ethische zaken zijn meestal een vrije kwestie waarbij parlementariërs hun eigen opvatting volgen. Dat kan een verrassende uitkomst opleveren.' Ze verwijst naar een eerder voorstel van haar over orgaandonatie, dat zowel in de Tweede Kamer als de Eerste Kamer nipt werd aangenomen.", "published_at": "2019-03-06"}
{"id": 10674429, "title": "Guaidó zal moeten koorddansen. analyse terugkeer oppositieleider", "text": "Met zijn terugkeer in Venezuela maakte Juan Guaidó maandag een lange neus naar het Maduro-regime. Het geeft de zelfbenoemde interim-president nieuw elan, na zijn mislukte poging hulp het land in te krijgen. Blakend van zelfvertrouwen arriveerde Juan Guaidó maandag op het internationale vliegveld van Caracas. Tien dagen eerder was de zelfbenoemde interim-president van Venezuela op illegale wijze de grens met Colombia overgestoken, daarmee een uitreisverbod van de autoriteiten negerend. Ondanks een arrestatiebevel liep Guaidó maandag ongestoord langs de migratie-autoriteiten, om zich daarna als volksheld te laten toejuichen door aanhangers. Dinsdag had Guaidó een ontmoeting met vakbonden voor ambtenaren en staatsbedrijven. Na afloop liet hij weten dat een nationale staking in de publieke sector op handen is. De details van de acties zullen in de komende dagen worden uitgewerkt door de vakbonden. Guaidó beloofde ook een amnestieregeling voor ambtenaren die Maduro de rug toekeren: 'We gaan ervoor zorgen dat functionarissen niet langer gedwongen zijn mee te werken met het regime.' Maduro houdt zich intussen opvallend stil. Op maandag twitterde hij foto's van een 'bruisend carnavalsfeest', dinsdag stond voor Maduro en de zijnen in het teken van het zesjarig jubileum van de dood van hun geestelijk leider Hugo Chávez. Maar Guaidó's toenadering tot de publieke sector ligt zeer gevoelig; het is de enige sector die nog komt opdagen op pro-Maduro demonstraties. In regeringskringen lijkt onenigheid te bestaan over wat te doen met Guaidó. Aan de ene kant staan voorstanders van arrestatie van de oppositieleider. Anderen waarschuwen voor de mogelijk desastreuze gevolgen daarvan: grootschalige protesten en eventueel militair ingrijpen door de Verenigde Staten. Op de lange termijn zal Guaidó vanzelf momentum verliezen, aldus hun redenatie. Het protest zal uitdoven als er geen doorbraak is. Er is kans dat ze gelijk krijgen. Want hoewel Guaidó nog altijd grote massa's op de been krijgt, hebben zijn pogingen Maduro op de knieën te krijgen nog tot weinig resultaten geleid. Guaidó probeerde eerst de militairen te laten overlopen. Hij beloofde amnestie en zette de bevolking in om de manschappen over te halen. Maar Maduro wist zijn ordetroepen in het stramien te houden. Plan B was het binnenbrengen van hulpgoederen. Ook dat mislukte, en de inzet van noodhulp als politiek wapen leverde Guaidó veel kritiek op. Na afloop opperde Guaidó voor het eerst de mogelijkheid van een buitenlandse militaire interventie. Maar afgezien van de VS, die al van het begin af aan de oorlogstrom slaan, bleek er in de regio geen enkele animo voor militair ingrijpen. Zowel de Latijns-Amerikaanse landen als Europa verwerpt het gebruik van geweld, en pleit voor een vreedzame uitweg. De vraag is hoe. Maduro zegt open te staan voor dialoog, maar weigert voorwaarden vooraf te accepteren. De oppositie wil alleen om de tafel als Maduro's aftreden en nieuwe presidentsverkiezingen op de agenda staan. De International Contact Group (ICG), een initiatief van onder meer de Europese Unie, Uruguay en Costa Rica, biedt mogelijk soelaas. De ICG wil met beide partijen afzonderlijk praten, zodat de kemphanen elkaar niet hoeven te ontmoeten of zich naar hun achterban moeten verantwoorden voor onderhandelingen. Het doel is zo snel mogelijk de weg te bereiden naar eerlijke en transparante presidentsverkiezingen waarin alle politieke stromingen een plaats moeten krijgen. Dit initiatief stuit op scepsis van de Verenigde Staten en de radicale tak van de oppositie. Hun doel is het uitroeien van het Chavismo en 'de trojka van de tirannie', zoals ze de linkse regimes in Nicaragua, Cuba en Venezuela noemen. Donald Trump zette niet voor niets Eliott Abrams aan het hoofd van het Venezuela dossier. Abrams steunde in de jaren tachtig wrede rechtse dictators in Midden-Amerika, en ziet nu een nieuwe kans om af te rekenen met socialisme op 'zijn halfrond'. Het is afwachten welke koers Guaidó gaat varen. Met zijn tour langs regionale bondgenoten nam hij in ieder geval voor de bühne wat afstand van de Amerikanen. Ook zijn handreiking naar de publieke sector wijst erop dat hij de deur wijder openzet voor Chavistas die bereid zijn Maduro te laten vallen. Dat zal in slechte aarde vallen bij de radicale tak van zijn coalitie. Guaidó zal moeten koorddansen om de gelederen gesloten te houden.", "published_at": "2019-03-06"}
{"id": 10672772, "title": "Uiltje opgeknapt door transplantatie van veren", "text": "Het kostte een 'transplantatie' van een halve dag, maar het resultaat is schitterend. Na een ongeluk heeft een (nog) naamloze Rotterdamse ransuil een nieuw leven gekregen door de veren van een pas overleden uil uit Den Haag. In november kwam het Rotterdamse uiltje binnen bij Stichting Vogelklas Karel Schot, het opvangcentrum voor allerlei soorten vogels. Het beestje was waarschijnlijk ergens tegenaan gevlogen, op de grond gevallen en vervolgens ook nog eens aangevallen door een stel kraaien. De veren waren gehavend en hij had een diepe wond aan zijn snavel. Na de behandeling en de herstelperiode bleek dat de uil niet meer goed kon vliegen door de beschadiging aan zijn vleugelpennen. Op dat moment belden ze bij Karel Schot naar de collega's van Vogelopvang de Wulp in Den Haag, of zij iets voor het Rotterdamse uiltje konden betekenen. Het verzoek uit Rotterdam kwam precies op het goede moment. Door een sterfgeval bij De Wulp van uiltje Jimmy - een vrouwtje - konden haar veren meteen worden gebruikt voor een transplantatie bij het Rotterdamse beestje. Het verenpakket van een vogel wordt na een sterfgeval altijd bewaard voor dit soort situaties. Ook krijgen de dieren pas een naam na overlijden. \"Tussen het overlijden van Jimmy en het belletje uit Rotterdam zat nog geen dag tijd. We konden de veren van Jimmy meteen gebruiken\", vertelt Sharon Lexmond van Vogelopvang de Wulp. \"Soms kunnen de vleugels alsnog beschadigd raken, hoe voorzichtig we bij een behandeling ook zijn. Zonder deze transplantatie had dit uiltje nooit meer geluidloos kunnen vliegen. Dat is bij het vangen van de prooi heel belangrijk.\" Kledingmaat Alsof het een Italiaans maatpak was, bleken de veren van Jimmy naadloos te passen op haar Rotterdamse soortgenoot. De afmetingen van het verenpak kwamen precies overeen. \"Die afmetingen luisteren heel nauw. Het werkt hetzelfde als een kledingmaat bij mensen\", zegt Lexmond. \"De transplantatie heeft uiteindelijk een halve dag geduurd, omdat we met meer precisie dan ooit aan de slag moesten met meerdere veren. Met expoxyhars hebben we Jimmy's vleugels op het uiltje kunnen plakken.\" Na een geslaagde vliegtest is het ransuiltje inmiddels weer vrijgelaten.", "published_at": "2019-03-06"}
{"id": 10672773, "title": "'Bruidegom' lichtte vrouwen en familie's op", "text": "De Amsterdamse politie is op zoek naar slachtoffers van een man uit Gelderland die tientallen vrouwen het hof maakte en daarna de benen nam. De vrouwen en hun families werden hierbij soms voor duizenden euro's opgelicht.Volgens de politie deed de man zich voor als ideale huwelijkskandidaat. Hij won het vertrouwen van de vrouwen, ging op bezoek bij hun families en vertelde ze dat hij graag wilde trouwen. Vervolgens vroeg hij de vrouwen of hun ouders om een lening voor het verlovingsfeest of een zakelijke deal. Het geld dat aan de man werd uitgeleend zagen ze nooit meer terug. Net als de man zelf, want die nam zodra het geld binnen was de benen. De verdachte gebruikte verschillende namen.", "published_at": "2019-03-06"}
{"id": 10672774, "title": "Baudet wil de man worden die wél levert. VERKIEZINGEN OP CAMPAGNE", "text": "Optimisme alom tijdens de verkiezingstournee van Thierry Baudet, nu zijn Forum voor Democratie hoge ogen gooit in de peilingen. ,,Wij gaan weer dromen najagen, jongens.'' Even permitteert Thiery Baudet zich een Obama-achtig momentje. ,,Yes! Yes! Ik voel het! We gaan Nederland veranderen! Yes!'' Op weg naar de verkiezingen van de Provinciale Staten maakt Forum voor Democratie in jubelstemming een tournee langs Amsterdam, Utrecht, Bergen op Zoom, Arnhem, Drachten en Enschede. Overtuigde FvD'ers grijpen de kans een vraag te stellen, of, vooruit, een selfie te nemen. Zo ook bij de eerste halte - Rotterdam, maandagavond. De prognoses stutten Baudets zelfvertrouwen. Volgens peilingen stevent Forum voor Democratie af op acht zetels in de Eerste Kamer. Een 'logisch' gegeven, vindt Baudet zelf, want 'iedereen wil afrekenen met jaren van falend landsbestuur'. ,,Vol van leugens en zelfhaat. Wij gaan weer dromen najagen, jongens.'' In zijn ogen zijn de pijlers onder de populariteit het open-grenzen-migratie-beleid van Rutte en de onvrede over 'de klimaatgekkigheid' die 'een onmeetbaar effect' zal hebben op de opwarming van de aarde. ,,Laten we alsjeblieft ophouden met die idioterie. Dan houden we nog genoeg geld over om de dijken gewoon wat te verhogen.'' Luid applaus uit de zaal, geen onvertogen woord bijvoorbeeld over talrijke klimaatwetenschappers die wijzen op de invloed van de mens bij klimaatverandering. Noodzakelijke nexit Toch beperken de vragen uit de zaal zich niet tot klimaat, of migratie. Er is ongerustheid over het onderwijs, de zorg, veiligheid ('hogere straffen, Thierry!'), de maximale snelheid, belastingdruk, pensioenen, IS-strijders ('daar houden!') en - een partij-evergreen - er zijn vragen over de 'noodzaak' van een nexit. ,,Geloof de nachtmerrieverhalen over de brexit vooral niet'', sust de partijleider. Gejuich alom. Ook van FvD-lid Bas Berkhof, die in de marge vertelt dat hij als installateur dikwijls in Engeland werkt. ,,Ik heb van de ramp van de brexit nog weinig gemerkt, namelijk.'' Berkhof weet zich in de zaal omringd door verpleegsters, studenten, gepensioneerden, medisch technici en - vooral - ondernemers. Veel gehoord motief om op Baudet te stemmen: afrekenen met al die andere politici die hun stem niet waard bleken. ,,En daarbij komt dat Wilders zichzelf altijd buiten de orde plaatst'', verwoordt Berkhof. ,,Bij Baudet weet je dat hij, zelfs vanuit de oppositie, iets gedaan kan krijgen. Hij is pragmatischer en kan dus wél leveren.\" Alsof Baudet het horen kan, houdt hij de zaal inderdaad voor dat hij, anders dan Wilders, met het kabinet- Rutte III 'zaken kan doen'. Niet 'op klimaat', maar voor het overige geldt: ,,We zullen punten pakken waar we ze pakken kunnen.'' Inmiddels dreven er vanuit de PVV al heel wat kiezers richting Baudet, blijkt uit onderzoek van I&O Research van vorige maand. Van de kiezers die in 2017 voor de Tweede Kamer nog 50Plus stemden, zou 20 procent nu overstappen naar Forum voor Democratie. Net als 17 procent van de PVV'ers, gevolgd door CDA (9%), VVD (9%) en SP (4%). De doelgroep van Baudet is verder vaker man (76 procent), zowel hoog- als laagopgeleid, al is 'middelbaar opgeleid' oververtegenwoordigd. In Zuid-Holland en Limburg heeft de partij de meeste voet aan de grond, al is er in iedere provincie wel aanhang te vinden. Kamerzetels En de populariteit van FvD groeit evenredig aan de onvrede over kabinet-Rutte III. En hoe. Inmiddels zijn er 32.000 leden, meer dan bijvoorbeeld de VVD heeft. I&O Research becijferde in januari dat als er op dat moment Tweede Kamerverkiezingen zouden zijn, Forum maar liefst zestien zetels zou halen. Kritische geluiden vinden dan ook geen gehoor, vanavond. Geen wanklank over de omstreden uitspraken van Baudet over 'homeopathische verdunning' door migratie. Of die van een (inmiddels opgestapt) partijlid die een verband legde tussen ras en intelligentie. Ook het afwijkende klimaatstandpunt van Forum wordt breed gedeeld. Al staat er een leger wetenschappers tegenover. ,,Zelfs als het zo is, zijn wij als Nederland straks weer het braafste jongetje van de klas, terwijl andere landen niets doen'', zegt wijnhandelaar Hans Suurs, na afloop. ,,Ik zit in de wijn en het weer is altijd wisselend geweest. De mens vindt daar wel weer wat op, zoals we dat altijd gedaan hebben.\" Kijk op onze site bij /kieswijzer en ontdek uw politieke smaak", "published_at": "2019-03-06"}
{"id": 10673144, "title": "Kamer unaniem voor gas-enquête. GRONINGEN GASWINNING", "text": "Twee weken voor de Provinciale Statenverkiezingen steekt de Tweede Kamer de Groningers een hart onder de riem. Wat schieten ze ermee op? 1 Waarom is de héle Tweede Kamer nu ineens voor een enquête? Er was de afgelopen maanden al een potentiële meerderheid voor een parlementaire enquête, maar er is lang gesteggeld over de timing van dit zware politieke middel. De SP, Partij voor de Dieren, GroenLinks en 50Plus kwamen allemaal eerder met voorstellen om betrokkenen onder ede te horen. Dat de motie van GroenLinks nu wél steun krijgt van de hele coalitie, kan te maken hebben met de komende Eerste Kamerverkiezingen. De coalitie van VVD, CDA, D66 en ChristenUnie verliest dan waarschijnlijk haar meerderheid in de senaat. GroenLinks kan een belangrijke gedoogpartner worden, die nu alvast wordt gepaaid. 2 Wie moet vrezen voor een verhoor? De belangrijkste kop van Jut is zonder twijfel Henk Kamp, voormalig VVD-minister van Economische Zaken. Onder zijn verantwoordelijkheid was de veiligheid tot 2013 ondergeschikt aan de opbrengst van het Groningse gas, terwijl al sinds 1993 duidelijk was dat gaswinning aardbevingen veroorzaakt. Kamp weigerde lang de gaskraan enigszins dicht te draaien, ondanks meerdere aardbevingen in het winningsgebied. Maar ook de toenmalige minister van Financiën, Jeroen Dijsselbloem, krijgt ongetwijfeld pittige vragen voor zijn kiezen. Daarnaast moeten hoge vertegenwoordigers van de toezichthouder (SodM) en de NAM opdraven. En natuurlijk de huidige VVD-minister van Economische Zaken en Klimaat, Eric Wiebes. 3 Wat levert een enquête doorgaans op? Het doel van een parlementaire enquête is om te leren van gebeurtenissen uit het verleden, zodat dezelfde fouten in de toekomst worden voorkomen. Maar in de praktijk is het vooral een instrument om de hele waarheid boven water te krijgen in een casus, omdat direct betrokkenen onder ede worden verhoord. Toch beriepen ondervraagden zich tijdens de enquêtes de afgelopen decennia maar al te vaak op een slecht geheugen. Ten slotte is het een methode om genoegdoening te geven aan slachtoffers. Door financiële compensatie, betere regels en toezicht of het opstappen van bewindspersonen. Zo kostte de laatste enquête in 2015 - over het debacle met de Fyra-trein - toenmalig staatssecretaris Wilma Mansveld de kop. 4 Wat schieten de Groningers ermee op? ,,We hebben een ereschuld aan de Groningers'', zei ChristenUnie-fractievoorzitter Gert-Jan Segers gisteren. Die erkenning zoeken inwoners van de noordelijke provincie al jaren. Zij hebben zich altijd gebruikt gevoeld als kolonie of wingewest. En toen de bevingen begonnen en grote schade aanrichtten, bekommerde in eerste instantie niemand in dat verre Den Haag zich om de getroffenen. Ze werden door de NAM zelfs afgescheept met een fooi of niets, terwijl hun levens letterlijk in puin lagen. Die tijd lijkt nu voorbij: de gaskraan gaat helemaal dicht, de huizen worden hersteld, de rol van de NAM is geminimaliseerd en Den Haag heeft al 'sorry' gezegd. Een enquête kan het sluitstuk van een mea culpa worden. 5 Kan de start nog heel lang op zich laten wachten? De kans is niet groot dat het huidige kabinet verantwoording moet afleggen over het eindrapport van de enquête naar de gaswinning in Groningen. De Tweede Kamer moet nog besluiten wanneer de parlementaire enquêtecommissie van start kan. Die commissie is eerst minstens een half jaar zoet met vergaderen over de onderzoeksvraag en de opzet van de vertrouwelijke én publieke verhoren. Dat gebeurt op zijn vroegst pas volgend jaar. In het verleden waren de meeste commissies minimaal een jaar bezig, en soms wel drie jaar.", "published_at": "2019-03-06"}
{"id": 10673483, "title": "Waarom koopkracht stijgt en je daar toch niets van merkt. Analyse", "text": "De economie koelt af en toch blijft het Centraal Planbureau (CPB) volhouden dat 96 procent van de Nederlanders er dit jaar op vooruit gaat. Want, zo zegt 's lands rekenmeester, stijgende energiekosten en btw zijn slechts een onderdeel van het gemiddelde huishoudboekje, terwijl belastingen zijn verlaagd en de lonen - ja echt - stijgen. De nieuwe cijfers die het instituut gisteren naar buiten bracht, bevestigen de koopkrachtplaatjes van vorig jaar: de doorsnee Nederlander houdt volgens het CPB 1,6 procent meer over in zijn portemonnee. Dat is zelfs nog ietsje beter (0,1 procentpunt meer) dan op Prinsjesdag werd verwacht. Oorzaak: de zorgpremies zijn minder hard gestegen dan werd ingecalculeerd. De zonnige cijfers van het CPB staan in schril contrast met morrende Nederlanders die in opiniepeilingen of brieven aan de krant zeggen geen vooruitgang te merken. Wat zij wel zien, zijn de stijgende energieprijzen, de hogere btw en het loonstrookje dat stiekem een beetje tegenvalt. Het lijkt op een klassieke tegenstelling tussen de Haagse politieke werkelijkheid en de leefwereld zoals mensen die ervaren. Deels heeft die te maken met psychologie. Tegenvallers in de portemonnee worden veel meer gevoeld dan meevallers. Dat weten de economen bij het CPB ook. Het chagrijn over de hogere energienota, die door het CPB overigens was voorzien, is vaak groter dan de vreugde over een gedaalde benzineprijs. Maar die gevoelswaarde zie je niet terug in de ramingen van het CPB. Die verwijst naar modellen, parameters en andere getallen. Uit statistische gegevens blijkt dat de stijging van de prijzen, van boodschappen tot een nieuwe koelkast, in januari 2,2 bedroeg. En dat is, alle ophef over die energienota ten spijt, zelfs iets minder hoog dan verwacht. Een meevaller dus. Vandaar dat het CPB vasthoudt aan de geraamde koopkrachtstijging van 1,6 procent. Ook uitgesplitst naar specifieke groepen, zoals werkenden, uitkeringsgerechtigden en gepensioneerden, blijven de cijfers nagenoeg hetzelfde. Dat is misschien vreemd omdat tegelijkertijd de ramingen voor de economische groei naar beneden zijn bijgesteld, naar 1,5 procent in 2019 en 2020. Maar dat heeft niet direct effect op de portemonnee. Dat zit zo: koopkracht is grosso modo afhankelijk van drie zaken, die niet onmiddellijk afhankelijk zijn van het groeicijfer. Behalve prijsstijgingen gaat het om effecten van kabinetsbeleid en de ontwikkeling van de lonen. Doordat Rutte III de belastingen heeft verlaagd en toeslagen stijgen, houden mensen meer van hun inkomen over om te besteden. Doordat lonen stijgen, wordt de portemonnee eveneens iets voller. Trek daar de inflatie van af en je weet wat de koopkrachtstijging is. Deze berekeningen hebben echter een keerzijde. Want wie in een sector werkt die nog altijd op de nullijn zit, merkt op microniveau niks van dat hogere looncijfer. Wie net 4 procent cao-loonsverhoging heeft gekregen is juist in de praktijk beter af dan uit de cijfers blijkt. Indexatie Wie al jaren geen indexatie van zijn pensioen heeft gehad, wordt geacht toch een klein beetje erbij te krijgen omdat er ook een groep is die wél indexatie krijgt. En het maakt voor de hoogte van de energiekosten nogal wat uit of je in een slecht geïsoleerd huis woont of in een nieuwbouwflat. Het CPB maakt echter geen uitsplitsing naar leefmilieu. Het gaat uit van gemiddelden. En omdat geen mens gemiddeld is, blijft het lastig om jezelf terug te vinden in de koopkrachtcijfers. Het CPB is de eerste om daarvoor te waarschuwen. Maar die nuance raakt snel verloren als politici de CPB-cijfers gebruiken om elkaar om de oren te slaan. De volgende keer dat er met koopkrachtplaatjes wordt geschermd, is het dus goed om te beseffen dat die waarschijnlijk niet over u gaan.", "published_at": "2019-03-06"}
{"id": 10674292, "title": "College Tour komt terug, nu met Matthijs", "text": "College Tour keert terug bij de publieke omroep. Niet met de net afgezwaaide RTL Late Night-presentator Twan Huys, maar met niemand minder dan Matthijs van Nieuwkerk. Van Nieuwkerk neemt de rol van Huys als interviewer over. De eerste aflevering is komend voorjaar te zien, op de zaterdagavond bij NPO 1. Dat vertellen insiders aan deze krant. De laatste College Tour, een samenwerking van de publieke omroepen BNNVara en NTR, was op 26 februari vorig jaar. Een terugkeer bleef uit, zeker toen Twan Huys besloot het commerciële avontuur aan te gaan. Door slechte kijkcijfers kwam maandagavond, na een half jaar, een einde aan zijn RTL Late Night. Direct werd druk gespeculeerd over een mogelijke comeback van de presentator mét College Tour. De afgelopen maanden werd achter de schermen gezocht naar een oplossing voor de uitzendrechten. Die worden namelijk gedeeld door de NTR en Huys. Die laatste liet na zijn transfer naar RTL 4 nog weten dat hij College Tour, waarin hij beroemdheden interviewde voor een zaal met studenten, waarschijnlijk voor RTL zou gaan maken. ,,Ik zou het niet logisch vinden als College Tour bij de publieke omroep (NTR) terugkeert, omdat het programma heel erg aan mij hangt en ik bij de totstandkoming van elke aflevering zeer nauw betrokken was'', zei Huys in een interview met deze krant. Uiteindelijk zou hij de publieke omroep toch toestemming hebben gegeven zonder hem met het programma door te gaan. Het lukte de NPO vervolgens dé gedroomde nieuwe presentator over te halen in Huys' voetsporen te treden: Matthijs van Nieuwkerk (De Wereld Draait Door). Vanaf 2007 maakte Huys 125 afleveringen met spraakmakende gasten uit eigen land, onder wie Willem Holleeder. Op die uitzending kwam veel kritiek ('moet je een crimineel een podium bieden?'). Ook internationale grootheden zoals Sting, Desmond Tutu en de dalai lama kwamen langs.", "published_at": "2019-03-06"}
{"id": 10674293, "title": "Hoera 4x50! Vooruit, nog één keer samen op de foto. vierling beroemd", "text": "Vanaf dag één waren ze beroemd: de vierling Peter, Rinke, Marcel en Yvonne Verheul uit Bodegraven. Het was gisteren precies vijftig jaar geleden dat de vierling werd geboren in het Algemeen Ziekenhuis in Woerden. Kijk op de site bij /video Op visite bij de jarige vierling. Hun verjaardag vieren ze elk jaar samen, afwisselend in hun woonplaatsen Dordrecht, Creil, Hoenderloo en Woerden. Voor hun vijftigste verjaardag zijn Peter, Rinke en Marcel Verheul in hun geboorteplaats Woerden waar hun zus Yvonne van de Bij-Verheul met man en kinderen woont. Ook Marcel is getrouwd en heeft een dochter. Rinke en Peter hebben een vriend. ,,We zien elkaar regelmatig, vooral op familiefeesten. Maar ook als we elkaar niet zien voelen we elkaar aan'', vertelt Peter. ,,Regelmatig bellen we elkaar net op het moment dat een ander wil bellen.'' Yvonne vult aan: ,,Dat hebben vooral de broers. Alle vier hebben we dezelfde humor, zijn we chaotisch en weten we het onbewust als er iets met een ander is. Onze band is heel hecht.'' Voor hun ouders, die met Bert, Ineke en Kees al drie kinderen hadden, was de geboorte van de vierling vijftig jaar geleden een grote verrassing. Net als voor de artsen in het ziekenhuis. ,,Toen ik 6,5 maand in verwachting was, stuurde de huisarts me door naar de gynaecoloog. Op een röntgenfoto zagen we toen drie koppies. Tijdens de bevalling kwam er nog een vierde, een meisje. Ik ben die avond naar de couveuseafdeling gegaan, want ik kon het niet geloven. Toch lagen daar allemaal Verheultjes'', vertelt hun moeder Corrie van Os (84). Hun geboorte was groot nieuws in binnen- en buitenland. In één klap was de familie Verheul beroemd. ,,Het was onwennig, maar heel erg leuk. Het ging ook heel voorspoedig en de kinderen waren gezond. Dan ben je blij en dankbaar'', blikt Van Os terug. Haar vierling was de derde spontane vierling van Nederland: eerder werd in Zwolle en Friesland een vierling geboren. Vier pond De vier-eiige vierling Verheul werd slechts drie weken te vroeg geboren, de baby's wogen gemiddeld vier pond bij de geboorte. Ze moesten eerst in de couveuse, daarna kwamen ze één voor één naar huis in Bodegraven en na drie maanden was het gezin compleet. ,,We moesten eerst centrale verwarming aanleggen en ons boerderijtje verbouwen. Of het druk was met een vierling? Jawel, maar gelukkig kreeg ik hulp en ging het goed'', geniet Van Os. Ook de vierling kijkt terug op een mooie kindertijd. ,,Het was altijd vol en gezellig thuis, je had altijd iemand om mee te spelen. Aan de andere kant deed je vroeger wel te weinig individuele dingen, daar kom je dan later achter'', zegt Peter. Yvonne: ,,We waren altijd 'de vierling'. Het mooie daarvan is wel dat je wel altijd iemand hebt. Toen we 15 jaar waren, overleed papa. We zochten elkaar op en draaiden samen muziek. Je vindt dan troost bij elkaar. Papa overleed toen hij 50 was, dat maakt 50 voor ons best een beladen leeftijd.'' Rinke: ,,Voor ons was het heel gewoon om er een van een vierling te zijn, het was vooral de buitenwereld die het bijzonder vond.'' Toen ze in de puberteit kwamen, waren ze wel klaar met alle publiciteit. Vanwege hun vijftigste verjaardag maken ze een uitzondering en gaan ze nog één keer samen op de foto. ,,Vreselijk vonden we dat vroeger. Elk jaar in van die gehaakte spencers op dezelfde plek op de foto. Gelukkig hoeven we die niet meer aan'', lachen de broers.", "published_at": "2019-03-06"}
{"id": 10672453, "title": "Boycot. Nynke de Jong Column", "text": "Radiostation NH Radio boycot de muziek van Michael Jackson. Dit gebeurt naar aanleiding van de documentaire Leaving Neverland, die vrijdagavond door de VPRO wordt uitgezonden. De docu is het vier uur durende verhaal van twee mannen die vertellen in hun jeugd door Michael Jackson te zijn misbruikt. Het verhaal is zo overtuigend en de details zo gruwelijk dat menig recensent al schreef over de innerlijke worsteling die volgt na het zien van de documentaire. Je wilt het niet geloven, maar het is erg moeilijk het verhaal niét te geloven. Bij alle geruchten van kindermisbruik, die de afgelopen jaren al rondgingen, kon de echte fan Michael nog het voordeel van de twijfel geven. Dat schijnt na het zien van deze docu niet meer te kunnen. Maar het gaat over Michael, die briljante King of Pop, die de hele muziekindustrie beïnvloedde. Hoe ga je na dit nieuws om met zijn muzikale erfenis? Kevin Spacey werd na vermoedens van ontoelaatbaar gedrag uit House of Cards geschreven. Dat was misschien lastig voor de grootste fans van Frank Underwood, maar de serie ging wel gewoon door. En het omzeilen van werk van Bill Cosby blijkt na zijn vrouwenmisbruik ook niet zo'n grote opgave. Nee, dan Michael Jackson. Zijn muziek is overal. En is het niet zijn muziek, dan is het wel de invloed die zijn muziek heeft gehad op de gehele westerse popwereld. Elk hedendaags idool is schatplichtig aan hem. Michael Jackson is de allergrootste die we ooit hebben gehad. Dan kun je hem willen boycotten om de vreselijke dingen die hij klaarblijkelijk heeft gedaan, maar daarmee wis je zijn invloed niet uit. Je kunt veel besmeurde artiesten uit de cultuurgeschiedenis schrijven. Maar met de King of Pop lukt dat niet. Ik weet niet wat we ermee aan moeten. Ik weet ook niet of ik na vrijdagavond nog zorgeloos kan dansen op Pretty Young Thing. Ik snap dat je als Radio Noord-Holland stelling moet nemen in de kwestie Michael J Maar wat gaat een boycot ons opleveren? De tijd zal ons leren hoe we na zulke verschrikkelijke berichten om moeten gaan met zulke mooie muziek.", "published_at": "2019-03-06"}
{"id": 10673427, "title": "Agent lekt honderden keren en verdient tonnen", "text": "Tegen een 22-jarige politieman uit Tiel is gisteren een gevangenisstraf van drie jaar en negen maanden geëist voor het honderden keren lekken van informatie naar criminelen. Hij zou er meer dan zeven ton mee hebben verdiend. ,,Alsof hij spreekuur hield in zijn auto'', aldus de officier van justitie. De verdachte gaf zelf toe aan zeker vijftig personen informatie te hebben gegeven. Hij raadpleegde op verzoek politiesystemen, in ruil voor honderden euro's. Diverse politieonderzoeken liepen hierdoor spaak. De agent was nog zo kort in dienst dat zelfs het vermoeden rees dat hij bij de politie is gegaan als mol. Hij ontkent dat en spreekt van een uit de hand gelopen 'stoerdoenerij'. Ook had de agent gokproblemen.", "published_at": "2019-03-06"}
{"id": 10672717, "title": "Uiltje opgeknapt door transplantatie van veren", "text": "Het kostte een 'transplantatie' van een halve dag, maar het resultaat is schitterend. Na een ongeluk heeft een (nog) naamloze Rotterdamse ransuil een nieuw leven gekregen door de veren van een pas overleden uil uit Den Haag. In november kwam het Rotterdamse uiltje binnen bij Stichting Vogelklas Karel Schot, het opvangcentrum voor allerlei soorten vogels. Het beestje was waarschijnlijk ergens tegenaan gevlogen, op de grond gevallen en vervolgens ook nog eens aangevallen door een stel kraaien. De veren waren gehavend en hij had een diepe wond aan zijn snavel. Na de behandeling en de herstelperiode bleek dat de uil niet meer goed kon vliegen door de beschadiging aan zijn vleugelpennen. Op dat moment belden ze bij Karel Schot naar de collega's van Vogelopvang de Wulp in Den Haag, of zij iets voor het Rotterdamse uiltje konden betekenen. Het verzoek uit Rotterdam kwam precies op het goede moment. Door een sterfgeval bij De Wulp van uiltje Jimmy - een vrouwtje - konden haar veren meteen worden gebruikt voor een transplantatie bij het Rotterdamse beestje. Het verenpakket van een vogel wordt na een sterfgeval altijd bewaard voor dit soort situaties. Ook krijgen de dieren pas een naam na overlijden. \"Tussen het overlijden van Jimmy en het belletje uit Rotterdam zat nog geen dag tijd. We konden de veren van Jimmy meteen gebruiken\", vertelt Sharon Lexmond van Vogelopvang de Wulp. \"Soms kunnen de vleugels alsnog beschadigd raken, hoe voorzichtig we bij een behandeling ook zijn. Zonder deze transplantatie had dit uiltje nooit meer geluidloos kunnen vliegen. Dat is bij het vangen van de prooi heel belangrijk.\" Kledingmaat Alsof het een Italiaans maatpak was, bleken de veren van Jimmy naadloos te passen op haar Rotterdamse soortgenoot. De afmetingen van het verenpak kwamen precies overeen. \"Die afmetingen luisteren heel nauw. Het werkt hetzelfde als een kledingmaat bij mensen\", zegt Lexmond. \"De transplantatie heeft uiteindelijk een halve dag geduurd, omdat we met meer precisie dan ooit aan de slag moesten met meerdere veren. Met expoxyhars hebben we Jimmy's vleugels op het uiltje kunnen plakken.\" Na een geslaagde vliegtest is het ransuiltje inmiddels weer vrijgelaten.", "published_at": "2019-03-06"}
{"id": 10672712, "title": "'Bruidegom' lichtte vrouwen en familie's op", "text": "De Amsterdamse politie is op zoek naar slachtoffers van een man uit Gelderland die tientallen vrouwen het hof maakte en daarna de benen nam. De vrouwen en hun families werden hierbij soms voor duizenden euro's opgelicht.Volgens de politie deed de man zich voor als ideale huwelijkskandidaat. Hij won het vertrouwen van de vrouwen, ging op bezoek bij hun families en vertelde ze dat hij graag wilde trouwen. Vervolgens vroeg hij de vrouwen of hun ouders om een lening voor het verlovingsfeest of een zakelijke deal. Het geld dat aan de man werd uitgeleend zagen ze nooit meer terug. Net als de man zelf, want die nam zodra het geld binnen was de benen. De verdachte gebruikte verschillende namen.", "published_at": "2019-03-06"}
{"id": 10672453, "title": "Boycot. Nynke de Jong Column", "text": "Radiostation NH Radio boycot de muziek van Michael Jackson. Dit gebeurt naar aanleiding van de documentaire Leaving Neverland, die vrijdagavond door de VPRO wordt uitgezonden. De docu is het vier uur durende verhaal van twee mannen die vertellen in hun jeugd door Michael Jackson te zijn misbruikt. Het verhaal is zo overtuigend en de details zo gruwelijk dat menig recensent al schreef over de innerlijke worsteling die volgt na het zien van de documentaire. Je wilt het niet geloven, maar het is erg moeilijk het verhaal niét te geloven. Bij alle geruchten van kindermisbruik, die de afgelopen jaren al rondgingen, kon de echte fan Michael nog het voordeel van de twijfel geven. Dat schijnt na het zien van deze docu niet meer te kunnen. Maar het gaat over Michael, die briljante King of Pop, die de hele muziekindustrie beïnvloedde. Hoe ga je na dit nieuws om met zijn muzikale erfenis? Kevin Spacey werd na vermoedens van ontoelaatbaar gedrag uit House of Cards geschreven. Dat was misschien lastig voor de grootste fans van Frank Underwood, maar de serie ging wel gewoon door. En het omzeilen van werk van Bill Cosby blijkt na zijn vrouwenmisbruik ook niet zo'n grote opgave. Nee, dan Michael Jackson. Zijn muziek is overal. En is het niet zijn muziek, dan is het wel de invloed die zijn muziek heeft gehad op de gehele westerse popwereld. Elk hedendaags idool is schatplichtig aan hem. Michael Jackson is de allergrootste die we ooit hebben gehad. Dan kun je hem willen boycotten om de vreselijke dingen die hij klaarblijkelijk heeft gedaan, maar daarmee wis je zijn invloed niet uit. Je kunt veel besmeurde artiesten uit de cultuurgeschiedenis schrijven. Maar met de King of Pop lukt dat niet. Ik weet niet wat we ermee aan moeten. Ik weet ook niet of ik na vrijdagavond nog zorgeloos kan dansen op Pretty Young Thing. Ik snap dat je als Radio Noord-Holland stelling moet nemen in de kwestie Michael J Maar wat gaat een boycot ons opleveren? De tijd zal ons leren hoe we na zulke verschrikkelijke berichten om moeten gaan met zulke mooie muziek.", "published_at": "2019-03-06"}
{"id": 10672590, "title": "Filters beschermen tegen blauw licht, maar of ze helpen?", "text": "Fabrikanten van mobiele telefoons en tablets bieden apps of ingebouwde filters die de gebruiker in de avonduren beschermen tegen te veel blauw schermlicht. Helpen die? De effecten zijn nog niet duidelijk. De onderzoekers vinden vervolgonderzoek nodig om te bepalen of de filters de gevolgen voor slaap kunnen verminderen. ,,We weten niet of blauwlichtfilters effectief zijn. Ze zorgen wél voor minder blauw licht, maar hoeveel minder? En welke reductie is nodig om de nachtrust niet te verstoren?'' vraagt het RIVM zich af. Het instituut verrichtte het jongste onderzoek in samenwerking met het Amsterdam Medisch Centrum, het Nederlands Herseninstituut en Lifelines (wetenschappelijk onderzoek naar gezonder oud worden). Al eerder bleek dat driekwart van de volwassenen dagelijks 's avonds langdurig met de tablet of mobiel bezig is. Zorgminister Bruno Bruins (VVD) vindt dat het RIVM met dit onderzoek laat zien dat ze mogelijke nieuwe risico's voor de veiligheid van producten signaleert en op waarde schat. Bruins: ,,Veel mensen gebruiken tegenwoordig heel de dag door telefoons, tablets en andere apparatuur met blauw licht. Daarom is het met het oog op de volksgezondheid goed om te weten wat de effecten kunnen zijn.'' De Gezondheidsraad waarschuwde in 2015 voor het eerst voor de risico's van blauw schermlicht voor de gezondheid. Verstoring van de biologische klok en oogschade werden destijds genoemd als mogelijke aandoeningen. ,,Consumenten attenderen op mogelijkheden om die risico's te beperken, is volgens de Gezondheidsraad belangrijk.'' De onafhankelijke adviesraad pleit ook voor de ontwikkeling van producten die licht met minder blauw afgeven. De raad wil ook meer onderzoek naar de gezondheidseffecten van ledlicht.", "published_at": "2019-03-06"}
{"id": 10672995, "title": "'Interesse in aandelen KLM was bekend'", "text": "Voor de Fransen was het geen nieuws dat Nederland een belang in Air France-KLM wilde kopen. Kijk op de site bij /video hoe de aandelencoup sinds de zomer van 2017 werd voorbereid. Het kabinet heeft dit aan de Tweede Kamer gemeld. ,,Het kabinet heeft vele malen bij de Franse staat en bij de holding Air France-KLM haar interesse in het verwerven van een belang in de holding kenbaar gemaakt. Dit verzoek is steeds afgewezen.'' Minister Wopke Hoekstra (Financiën) en Cora van Nieuwenhuizen (Infrastructuur) schrijven aan de Tweede Kamer dat het kabinet uiteindelijk wel in het geheim móest toeslaan. ,,Er bleef voor het kabinet maar één andere mogelijk over: het verwerven van aandelen op de beurs.'' De Kamer debatteert vanavond over de kwestie. Sinds de zomer van 2017 was er intensief contact met de Fransen. Dat begon dus al toen Jeroen Dijsselbloem minister van Financiën was. Hij sprak diverse malen met zijn Franse ambtgenoot. Ook minister-president Mark Rutte heeft de Franse president op de hoogte gesteld van de Nederlandse belangstelling, schrijven Hoekstra en Van Nieuwenhuizen. Later ging dat contact door, onder het nieuwe kabinet. Een belangrijk moment volgde medio 2018. Toen bleek dat AccorHotels belangstelling had getoond voor het aandelenbelang van de Franse staat, en dat er gesprekken waren gevoerd tussen vertegenwoordigers van de Franse staat en AccorHotels. ,,Dit pakket is toen niet aan Nederland aangeboden. Ook in dit geval is de Nederlandse staat niet geconsulteerd over de mogelijke verkoop van de aandelen Air France-KLM door de Franse staat.'' ,,In het voorjaar van 2018 heeft minister Hoekstra naar aanleiding van de ontwikkelingen rondom Air France-KLM en daarna AccorHotels meerdere malen contact gehad met de Franse minister van Economie en Financiën. Hij heeft het daarbij ook gehad over de borging van de gezamenlijke publieke belangen, een mogelijke aandelenparticipatie en hij heeft benadrukt dat het noodzakelijk is dat Air France-KLM concurrerender wordt.'' De Fransen lieten vorige week weten dat de aankoop door Nederland 'geniepig' en 'niet vriendschappelijk' was. Uit de lezing van het kabinet blijkt dus dat het in elk geval geen grote verrassing geweest kan zijn. Fel De Nederlandse staat verwierf vorige week een belang van 14 procent in de holding Air France-KLM. Dat kostte de staat 744 miljoen euro. Dat leidde tot een felle reactie bij de Fransen. Vrijdag ontmoette minister Hoekstra zijn Franse ambtgenoot Le Maire om de kou uit de lucht te halen.", "published_at": "2019-03-06"}
{"id": 10673425, "title": "'Nederland is Marktplaats Europese cokehandel'", "text": "De hoeveelheid onderschepte cocaïne via de Rotterdamse haven is vorig jaar verdrievoudigd. Wat betekent dat voor de invoer en de omzetten? Deze krant sprak met wetenschappers, politie en criminelen over het witte goud. ,,Ik ken jongens die elke maand 5000 kilo hier invoeren en naar Engeland uitvoeren. Sommige maanden verdienen ze 100 miljoen euro\", zegt een goed ingevoerde bron uit het criminele milieu. ,,Vroeger keken we op van 500 kilo. Nu onderscheppen we partijen van 5000\", zegt een politie-expert. ,,Dat betekent dat zulke monsterpartijen ook het land binnenkomen.\" Na wiet is cocaïne de meest populaire drug onder het uitgaanspubliek. Jaarlijks snuift Nederland zo'n 3600 kilo pure cocaïne op. Versneden komt dat neer op zo'n 5 miljoen envelopjes wit poeder á 50 euro. Totale straatomzet: 250 miljoen euro. Maar voor alleen de Nederlandse markt komen criminelen nauwelijks hun bed uit. Nederland distributieland bedient neuzen in heel Europa. ,,Veel coke die hier binnenkomt, gaat meteen naar Engeland. Dat zijn de kampioensnuivers. De rest gaat Europa in'', zegt een goed ingevoerde crimineel. Ook de politie ziet dat Nederland hét doorvoerland is geworden voor het Europese continent. ,,Nederland is de Marktplaats van de Europese cocaïnehandel\", zegt een politiedeskundige die vanwege zijn functie niet met naam in de krant wil. ,,Een groot deel van alle transporten loopt via Nederland.'' Waar via Nederlandse havens als Rotterdam, maar ook Vlissingen vorig jaar in totaal 23.000 kilo cocaïne werd onderschept, zijn de hoeveelheden in België nog indrukwekkender. De haven van Antwerpen pakte vorig jaar 50.000 kilo cocaïne. ,,De Antwerpse haven is meer open. Dat maakt het makkelijker om containers leeg te halen'', zegt een politiebron. ,,Maar vergis je niet: zo'n 80 tot 90 procent van wat in Antwerpen binnenkomt, wordt via Nederland verkocht.'' Volgens de politieman maken Nederlandse criminelen zelfs bewust gebruik van België. ,,Over de grens rechercheren is lastiger, met rechtshulpverzoeken die je moet indienen. Daar maken criminelen misbruik van. Ze pakken ons op onze zwaktes.'' Cocaïne wordt vrijwel exclusief geproduceerd in Zuid-Amerika. Verscholen in de jungles van Colombia, Peru en Bolivia staan cocaplantages, waar boeren vier keer per jaar oogsten. Kinderen staan met hun blote voeten in de chemicaliën om het sap uit de bladeren te stampen. De meeste cocapasta die dan overblijft wordt via chemische labs in het oerwoud veranderd in het witte poeder waar feestgangers, zakenlieden en celebrities zo dol op zijn. Drugskartels in Zuid-Amerika vangen zo'n 3000 dollar per kilo voor het 'feestpoeder'. Als ze het spul ook nog op een containerschip richting Rotterdam zetten, krijgen ze maximaal 5000 dollar per kilo. Dat is nog niets vergeleken met de groothandelsprijs hier. Wanneer cocaïne met succes uit de Rotterdamse haven is geladen, is een kilo ruim 25.000 euro waard. Om nog maar niet te spreken van de straatwaarde. Een kilo pure coke brengt in sommige landen makkelijk 100.000 tot wel 200.000 euro op. Dat hang af van de mate van vermenging met versnijdingsmiddel en de hoogte van de straatprijzen. De échte winstmarges worden dus hier gemaakt, in de handel. Dat was jarenlang een doorn in het oog van Zuid-Amerikaanse drugskartels. Daarom eisen ze tegenwoordig dat er met elk drugstransport extra kilo's gratis meereizen, die ze zelf in Europa afzetten. Zo schroeven zij ook hun winst op. Kartels hebben daarom hun eigen organisatie in Nederland, inclusief boekhouders voor het bijhouden van de omzet en mensen die toezien op het 'uithalen' van de drugs. ,,Wie coke wil importeren moet meedoen aan dit systeem\", zegt Rienk de Groot, recherchechef Zeeland-West-Brabant. ,,Anders betalen smokkelaars een veel hogere kiloprijs of tippen de kartels de lading weg aan de politie.'' Nu de cocaïneproductie in Zuid-Amerika op recordhoogte is (zie kader), ziet de politie steeds meer cocaïne de Nederlandse havens binnenkomen. ,,Vroeger keken we op van partijen van 500 kilo. Tegenwoordig zie je partijen van 5000 tot wel 11.000 kilo'', zegt een politiedeskundige. De vangsten zijn dus groter geworden, maar ook de partijen die er doorheen glippen. Maar hoevéél glipt er per jaar doorheen? Niemand weet het helemaal zeker. Een goed ingevoerde crimineel schat dat slechts één op de vier ladingen wordt onderschept. Daar is de politie het niet mee eens. ,,We pakken meer'', meent De Groot. Wetenschappelijk onderzoek geeft de politieman gelijk. Het geschatte cocaïneverbruik in Europa, gebaseerd op onder meer rioolwateronderzoek, ligt rond de 120.000 kilo per jaar. In Nederland en België werd vorig jaar 73.000 kilo coke onderschept. In landen als Spanje, Duitsland en Italië nog eens 45.000 kilo. Dat totaal komt dichtbij de 120 ton cocaïne die op jaarbasis wordt geconsumeerd. Het lijkt erop dat voor elke onderschepte kilo cocaïne er één op de markt komt. En dat via Nederland en België vermoedelijk meer dan 60 procent van alle cocaïne in Europa binnenkomt. Kleine groep Dat er steeds meer cocaïne wordt geproduceerd en gesmokkeld, leidt vreemd genoeg niet tot prijsdalingen. Een gram cocaïne kost in Nederland nog steeds 50 euro bij de dealer. Ook de groothandelsprijs duikt niet verder omlaag. ,,Dat kan erop duiden dat een kleine groep de markt stevig in handen heeft'', zegt de politiespecialist. ,,Wie de grote spelers zijn? Denk aan Marokkaanse jongens en de Albanezen. En dan heb je nog de oude Nederlandse penose, die zich steeds meer in Zuid-Spanje vestigt. Ze komen alleen nog naar Nederland om zaken te doen.\" Er komt steeds meer cocaïne Europa binnen via Marokko en Spanje. Oude hasjroutes worden nu gebruikt voor het witte goud. ,,Maar de smokkel gebeurt niet meer alleen met vissers- en zeilbootjes\", zegt een politiebron. ,,Cocaïne komt zelfs per drone naar het Europese vasteland. En er doet zich een opmerkelijk verschijnsel voor: zelfs cocaïne die via Spanje wordt binnengehaald, gaat regelmatig op transport naar Nederland. Zó belangrijk zijn we geworden als distributieland.\"", "published_at": "2019-03-06"}
{"id": 10673620, "title": "Even rust voor de reus. Onderhoud marine", "text": "Vanaf de Houthaven in Amsterdam kijk je zo op de Zr. Ms. Karel Doorman. Het grootste marineschip van Nederland, ligt voor onderhoud bij de NDSM-werf. 'Het is alleen een andere kleur verf, voor de rest is het onderhoud zoals dat van alle andere schepen in de haven'', vertelt Carolien Verberne (46), plaatsvervangend commandant op het 205 meter lange marineschip Zr. Ms. Karel Doorman. Het schip ligt op dit moment voor periodiek onderhoud bij Damen Shiprepair Amsterdam op de NDSM-werf. Dat het grootste marineschip in de stad ligt, is veel Amsterdammers niet ontgaan. Vanaf de pont bij de NDSM-werf en in West is het bevoorradingsschip goed te zien. Vincent Arends, veiligheidscoördinator bij Damen, is blij met het schip. ,,Het is bijzonder dat het marineschip hier ligt. Toch zie ik het ook gewoon als een van onze projecten. Wij zijn net een autogarage en onze klant wil zo snel mogelijk weer kunnen rijden.'' Dat het schip voor onderhoud in Noord ligt, is niet zo gek. Elke vier jaar is groot onderhoud nodig om het schip in goede staat te houden. Vanaf de kade is te zien dat de Karel Doorman roestplekken heeft. Die zullen de komende periode bijgewerkt worden, naast het standaard onderhoud. De afgelopen jaren volbracht het schip meerdere humanitaire missies, vertelt Verberne. ,,In de periode dat ebola snel om zich heen greep in West-Afrika hebben we beschermende pakken, voertuigen en medicijnen gebracht. Daarnaast hebben we geholpen op Sint-Maarten na de verwoestende orkaan Irma. Er was een groot tekort aan drinkwater en voedsel. Maar ook jeeps en politieauto's hebben we aan land gezet.'' Op Kady Moerenhout (30), die als waarnemend hoofd Logistieke Dienst op het schip dient, maakten missies zoals die naar Sint-Maarten diepe indruk. ,,In het havengebied viel het nog mee. Pas toen we met kleinere bootjes naar afgelegen plekken gingen, werden we met onze neus op de feiten gedrukt. De mensen klommen over elkaar heen om de hulpgoederen aan te pakken. Dat maak je niet mee bij een oefening.'' Het schip heeft ongeveer 140 vaste bemanningsleden, maar de capaciteit om er 300 te vervoeren. Afhankelijk van de missie gaan er gewapende mariniers mee. Toch is het vaartuig vooral bedoeld voor bevoorrading van andere marineschepen op zee, strategisch zeetransport van bijvoorbeeld hulpgoederen en 'seabasing', wat inhoudt dat het schip operaties op land kan ondersteunen. Voor de Amsterdamse Verberne is het uniek en mooi om plaatsvervangend commandant op het schip te zijn. ,,Normaal ben ik logistiek officier, maar als we in de haven liggen, wordt het hoofd van een dienst de commandant. En dat ben ik deze keer in mijn eigen stad.'' Dat het schip niet veel verschilt van andere schepen die bij Damen liggen, komt doordat de wapens gedemonteerd worden voordat het vaartuig in onderhoud gaat. ,,Het schip wordt teruggebracht naar de 'burgerstatus' om onderhoud te kunnen plegen. Maar het is standaard ook niet uitgerust met een groot wapenarsenaal, het is een logistiek ondersteuningsschip. Wel kunnen we helikopters aan boord meenemen ter bescherming. Maar onze systemen aan boord zijn er vooral op gericht om ons te kunnen verdedigen. Als we in een hoog geweldsspectrum terechtkomen, worden we geëscorteerd door fregatten en hebben we hulp van anderen nodig.'' ,,Tot de zomervakantie liggen we in Amsterdam en dan gaan we naar Den Helder'', vertelt Verberne. ,,Dan worden de wapens weer gemonteerd en wordt er onderhoud aan gepleegd. Daarna gaan we de bemanning trainen en de systemen klaarmaken voor een volgende missie. Maar waar dat deze keer zal zijn, weten we nog niet.''", "published_at": "2019-03-06"}
{"id": 10676583, "title": "Millennials. PSYCHOLOGELD", "text": "Neem plaats op de sofa van Irene van den Berg. Zij analyseert iedere week ons economisch gedrag. Van alle generaties zijn millennials het meest bezig met het milieu, maar ook met sociale kwesties zoals arbeidsomstandigheden als ze iets kopen. Tenminste, dat stellen onderzoekers van de Britse bank HSBC in een nieuw rapport. De bank zegt dat niet omdat ze twintigers en begin dertigers zo nodig een veer in hun achterste wil steken. Nee, het is een waarschuwing aan haar klanten. Bedrijven let op, consumenten worden steeds bewuster. Als jullie daar geen rekening mee houden, gaat het jullie geld kosten (en daarmee ons ook). Bijna een kwart van de Britten tussen de 18 en 35 jaar zegt zo veel mogelijk te kopen bij 'bewuste' bedrijven. Onder Britten van 45 jaar en ouder is daar slechts zo'n 10 procent mee bezig. Bedrijven die nu lak hebben aan het milieu en mensenrechten, moeten veranderen als ze winstgevend willen blijven. Wanneer millennials ouder worden, en meer te besteden krijgen, wordt hun invloed steeds groter, redeneert de bank. Voor cynici valt er wel iets af te dingen op dit onderzoek. Allereerst is de conclusie gebaseerd op wat deelnemers zelf vertellen over hun intenties. In werkelijkheid laten millennials zich vaker door hun portemonnee dan door morele overwegingen leiden dan ze doen voorkomen. Ze willen misschien wel biologische kip kopen bij Marqt. Maar pas volgende week als het salaris binnen is. Oh nee, dan staat dat weekendje Barcelona gepland. De onderzoekers wijten de kloof tussen intenties en gedrag vooral aan het feit dat millennials vaak minder geld hebben. Uit onderzoek door Milieu Centraal bleek vorig jaar dat ook Nederlandse 25- tot 35-jarigen helemaal niet zo duurzaam leven: 53 procent zei duurzame keuzes te willen maken, maar bijna de helft ging het jaar daarvoor minstens één keer met het vliegtuig op vakantie en twee derde vindt minder vlees eten niet nodig. En dan is er nog een ander probleempje: het is maar de vraag of millennials zo bewust blijven. 'Het zou kunnen dat hun prioriteiten veranderen als ze ouder worden', weten ook de onderzoekers. Met zijn tweetjes is het leuk eten in die veganistische saladebar. Maar zodra ze drie kinderen hebben, gaan ze gewoon naar McDonald's, zal de cynicus zeggen. Als millennials ouder worden, hebben ze bovendien niet alleen meer geld voor biologisch vlees en zonnepanelen, maar ook voor minder bewuste hobby's zoals dure gadgets en reisjes naar Bali. Of nieuwe generaties inderdaad bewuster consumeren, moet nog blijken. Maar dit onderzoek laat wel zien dat de consument uiteindelijk bepaalt. Als wij willen dat bedrijven meer oog hebben voor arbeidsomstandigheden, dierenleed en milieuvervuiling, dan moeten we andere dingen kopen. Oftewel: stemmen met onze portemonnee. Hulde aan de millennials die dat beter lijken te begrijpen. Reageren? economie", "published_at": "2019-03-07"}
{"id": 10676584, "title": "Hard werken,toch arm. armoede slechtbetaald werk", "text": "Zo'n 188.000 werkenden leven in Nederland onder de armoedegrens. Werk is niet langer de remedie tegen armoede. En een oplossing lijkt ver weg. Het is donderdagmiddag: over een paar uur krijgt orderpicker Marit (26)* te horen hoeveel uur ze volgende week bij onlinesuper Picnic mag werken. Ze is een beetje nerveus, want weinig werk betekent (te) weinig geld. Het is lastig rondkomen van de gemiddeld 1000 euro die ze per maand verdient. Marit wil graag 40 uur in de week werken, maar krijgt elke keer maar tussen de 22 en 30 uur toebedeeld. ,,Van het geld dat ik verdien, kan ik mijn vaste laten betalen en eten kopen. Verder niets'', vertelt Marit. Nadat ze te horen heeft gekregen hoeveel ze mag werken, bedelt ze bij collega's om extra uren. ,,Meestal levert dat weinig op, want iedereen wil meer werken.'' Marit verbaast zich er dan ook over dat Picnic alsmaar nieuwe mensen aanneemt. ,,Soms staan we daar met twintig man, terwijl er maar werk is voor de helft. Dan moeten we allemaal een paar uur eerder naar huis.'' Een grote groep werkende Nederlanders verdient te weinig om rond te komen, zo blijkt uit nieuwe cijfers van het Centraal Bureau voor de Statistiek (CBS). Van de werkenden maakt 2,5 procent deel uit van een huishouden dat onder de armoedegrens leeft. Dat komt neer op 188.000 werkende armen. Die armoedegrens was in 2017 voor alleenstaanden 1040 euro per maand, voor een alleenstaande ouder met één kind 1380 euro en voor een stel met twee kinderen 1960 euro. Leo van der Geest, directeur van economisch onderzoeksbureau Nyfer, spreekt van polarisering op de arbeidsmarkt. ,,De kloof tussen slecht betaald flexibel werk en goed betaalde banen wordt steeds groter. Een groeiende groep werkenden profiteert niet mee van de welvaart.'' Volgens Van der Geest komt dat door de mondialisering. ,,Eenvoudig, laaggeschoold werk is makkelijk verplaatsbaar, zodat werknemers niet alleen concurreren met andere Nederlanders maar ook met mensen uit lagelonenlanden aan de andere kant van de wereld.'' Van de werkende armen werkt 90 procent in deeltijd. Lang niet altijd vrijwillig: een deel van hen werkt relatief weinig uren per week vanwege flexcontracten, zoals Marit. ,,Steeds meer bedrijven werken met contracten die gericht zijn op de pieken. Wij willen af van die kleine flutcontracten, je kunt er niet van leven'', zegt cao-coördinator Zakaria Boufangacha van vakbond FNV. Ze leiden bovendien tot stress. ,,In die paar uur dat mensen wel mogen komen opdraven, wordt vaak veel werk gepropt. Bovendien zijn ze vaak gedwongen om banen te stapelen, wat ook veel onrust oplevert. Alleen al omdat je vaak veel langer beschikbaar moet zijn dan de uren die je echt werkt.'' Het lijken Amerikaanse toestanden: meer dan 7,5 miljoen Amerikanen hebben twee of meer banen om rond te komen. In Nederland zijn dat er zo'n 600.000. ,,De trend is definitief overgewaaid naar Nederland'', zegt Van der Geest. Die flexcontracten zijn onderdeel van de platformeconomie: als de klant op afroep kan bestellen, dan moet het personeelsbestand ook flexibel zijn. FNV wil voorkomen dat werknemers de dupe worden van deze nieuwe manier van werken en vindt dat bedrijven meer loon en vastigheid moeten bieden. FNV kondigde vorige week aan naar de rechter te stappen, omdat de vakbond vindt dat Picnic zich aan de supermarkt-cao moet houden, met de bijbehorende hogere lonen. Eerder bond FNV al met succes een rechtszaak aan tegen Deliveroo, omdat de maaltijdbezorgdienst zijn werknemers inzette als zzp'er. Is strijden tegen flexibilisering geen achterhoedegevecht? ,,FNV doet er alles aan om af te dwingen dat mensen met flexibele contracten meer rechten krijgen. Soms met succes. Maar als het om de toekomst van de werkende armen gaat, ben ik niet heel hoopvol gestemd'', zegt Boufangacha. Minimumloon Een forse verhoging van het minimumloon zou volgens de vakbondsbestuurder wel helpen bij het bestrijden van armoede. Het minimumloon voor een maand werken is 1615,80 euro. ,,Geen vetpot, zeker als je partner niet werkt en je ook nog kinderen hebt. Als we iedere werknemer een goed leefbaar inkomen willen bieden, dan zou het minimumloon met 30 procent moeten worden verhoogd. Het minimumloon is flink achtergebleven bij de economische groei.'' Dorien (*) werkt al bijna twintig jaar als verkoopster bij De Bijenkorf en verdient net iets meer dan het minimumloon. De afgelopen tien jaar is haar loon bijna gelijk gebleven. Ook zij heeft een flexcontract waarbij ze zes dagen in de week beschikbaar moet zijn. ,,Ik voel sterk de kloof met onze klanten. Dan verkoop ik een tas van 1500 euro en doe ik alsof dat heel normaal is. Maar ondertussen denk ik: dat is voor mij bijna een heel maandsalaris. Klanten denken misschien dat ik goed verdien omdat ik er zo netjes uitzie. Maar wat salaris betreft, pas ik beter bij de Action.'' Bodemtarieven Zzp'ers zijn de andere grote groep kwetsbare werkenden. Onder hen groeit de armoede, ondanks de economische voorspoed. Tussen 2016 en 2017 steeg het aantal zzp'ers onder de armoedegrens van 8,1 procent naar 8,6 procent. Het probleem zit bij hen niet alleen in het aantal gewerkte uren, maar ook in de bodemtarieven. Zzp'er Raymond Zachariasse (49) weet daar alles van. Hij is kinderboekenuitgever en biedt zich daarnaast aan als webmaster, grafisch ontwerper, schrijver, illustrator en filmproducent. En dan heeft zijn vrouw ook nog twee parttime banen, in de thuiszorg en in de schoonmaak. Toch verdienen ze samen minder dan 1000 euro per maand. En daarvan moeten ze ook hun 6-jarig dochtertje onderhouden. Raymond ligt vaak wakker van zijn geldzorgen. ,,Het is een constante bron van zorg: met een gezin rondkomen van 1000 euro is bijna niet te doen.'' Een minimum uurtarief voor zzp'ers lijkt een logische oplossing, die ook is opgenomen in het regeerakkoord, maar blijkt lastig in de praktijk. Bovendien kunnen zzp'ers vaak niet al hun gewerkte uren factureren. Dat geldt ook voor Raymond. Om de rekeningen te betalen, doet hij duizend-en-een andere klussen. ,,Toch ben ik blij dat ik werk en geen uitkering ontvang. Ik heb jarenlang in de bijstand gezeten. Dat voelde heel slecht. Ik ben trots dat ik eruit ben gekomen.'' Orderpicker Marit zoekt een uitweg door te zoeken naar een baan met meer uren. Tot nu toe vergeefs. * De namen Marit en Dorien zijn gefingeerd. De echte namen zijn bekend bij de redactie. 600.000 In Nederland hebben zo'n 600.000 mensen twee of meer banen om rond te kunnen komen. De armoedegrens voor een alleenstaande was in 2017 per maand 1040 euro. 1040", "published_at": "2019-03-07"}
{"id": 10676591, "title": "Internetrobots kapen onze concertkaartjes", "text": "Internetrobots kopen online al 40 procent van alle concertkaartjes op. Dezelfde dag nog worden de tickets voor woekerprijzen doorverkocht aan fans die kort tevoren door dezelfde robots werden afgetroefd. Dat blijkt uit nieuw onderzoek van Distil Networks. Internetrobots - bots in vaktaal - zijn mensen veel te snel af in de online wachtrij en kunnen in ultrakorte tijd enorme aantallen tickets kopen. Kort daarna kunnen fans die aanvankelijk misgrepen de kaartjes toch kopen: voor veel hogere prijzen. Distil Networks, een Amerikaans internetsecuritybedrijf probeert dit soort praktijken al sinds 2011 in te dammen en aan de kaak te stellen, maar ziet dat slechts een aantal landen wettelijke maatregelen heeft getroffen, waaronder de Verenigde Staten, Groot-Brittannië en Zweden. In Nederland hebben de politieke partijen CDA en SP in het recente verleden verwoede pogingen gedaan om deze digitale woekerpraktijken een halt toe te roepen. Een initiatiefwetsvoorstel van SP-Kamerlid Jasper van Dijk en zijn CDA-collega Madeleine van Toorenburg sneuvelde anderhalf jaar geleden in de Eerste Kamer. Het wetsvoorstel verbood de verkopers van tweedehands tickets meer dan 120 procent van de originele prijs te rekenen. De Tweede Kamer ging akkoord, maar de senaat trapte hard op de rem. De senatoren vonden de initiatiefwet 'niet praktisch genoeg' omdat een concertganger die zich benadeeld voelde, zijn te veel betaalde geld zelf diende terug te halen via een civiele procedure tegen het ticketbureau. Gemiste kans Jasper van Dijk reageerde teleurgesteld op het wegstemmen van de initiatiefwet. Hij sprak pal na de stemming van 'een enorme gemiste kans': ,,Met onze wet zouden notoire tickethandelaren een gevoelige klap krijgen. Het is triest dat de ticketmaffia nu ruim baan krijgt van de Eerste Kamer.'' Het woord 'ticketmaffia' lijkt te verwijzen naar een duister clubje criminele internetcowboys. Maar niets is minder waar, bleek bij de inmiddels beruchte online ticketvoorverkoop voor het optreden dat Adele in 2016 in Ziggo Dome gaf. Voor vier kaarten, zitplaatsen in Ziggo Dome, diende een fan 7035,96 euro af te tikken. Dat was dus 1760 euro per stuk, voor kaartjes die officieel 124 euro kostten. Veertien keer de officiële prijs voor één avondje Adele. Recenter zorgde de voorverkoop van de concerten die Rammstein en Marco Borsato dit jaar in de Kuip geven voor grote ophef op sociale media. Wederom moesten fans via de computer - op een nauwkeurig vastgesteld tijdstip - inloggen op de officiële verkoopsite, maar de tickets waren in no-time uitverkocht. Bots hadden ook hier hun verwoestende werk gedaan. Na tien minuten waren de kaartjes via andere sites als Viagogo weer volop te koop, zij het voor een veel hogere prijs. ,,Minstens zo opvallend'', schreef deze krant eind 2015, ,,de website waarop kaartjes voor dergelijke prijzen worden aangeboden, Seatwave, is niet van dubieuze handelaren maar van Ticketmaster, de officiële verkoper van de kaartjes. Het bedrijf verdient dus mee aan de woekerhandel door derden. ,,Het doorverkopen van tickets is niet illegaal, daarom kunnen wij het niet tegenhouden'', zei het bedrijf in een reactie. En als kaartjes dan toch worden doorverkocht, zei Ticketmaster, dan maar via Ticketmaster. ,,Met Seatwave bieden we een zo veilig mogelijk platform. Omdat we secundaire ticketverkoop niet kunnen tegenhouden, willen we het wel zo veilig mogelijk maken.'' Is er dan helemaal niets veranderd in Nederland? Dat zou weer te ver voeren. Ticketmaster zelf kondigde vorig jaar augustus het einde van de website Seatwave aan. Ticketmaster is in Nederland verantwoordelijk voor de kaartverkoop van zowat alle grote popconcerten en veel andere evenementen. Het kondigde meteen een nieuwe verkoopsite aan waarop de maximale verkoopprijs 115 procent wordt - die 15 procent extra is om de administratiekosten te dekken.", "published_at": "2019-03-07"}
{"id": 10676888, "title": "Koeman: 'Ik zie wel gelijkenis met Ajax van 2003'. DÉJA VU", "text": "Voor bondscoach Ronald Koeman is het Europese succes van Ajax ook een déjà vu. Hij was trainer bij de laatste kwartfinale in de Champions League, in 2003 tegen AC Milan. In Madrid speelde Ajax zijn 14de Champions League-wedstrijd van het seizoen. Dat symbolische getal werd ook gehaald zestien jaar geleden, toen Ronald Koeman hoofdtrainer was bij de club. AC Milan - Ajax, de return in de kwartfinale, was destijds in april 2003 de 14de halte op een even prachtig CL-traject als nu. ,,De Champions League had destijds nog twee poulefases. En we overleefden ze allebei. Tegenstanders als Arsenal, Valencia, die waren toen top van Europa, geweldig'', weet Koeman nog. In hoeverre zie je overeenkomsten tussen Ajax toen en Ajax nu? Koeman: ,,Als je naar het elftal kijkt, zie ik wel gelijkenissen. Je had destijds ook een aantal grote talenten, aangevuld met ervaring eromheen. Ook toen zat het elftal wat dat betreft goed en logisch in elkaar. Tegen Milan in San Siro scoorden bijvoorbeeld Jari Litmanen en Steven Pienaar. Litmanen bracht routine zoals Tadic nu. Pienaar was op het middenveld een jongen van net 21.'' Ik herinner me Arsenal-uit in dat jaar, de bus van Ajax die aankomt bij het oude Highbury. Wij zagen al die jonkies uitstappen en dachten: die zijn kansloos tegen Bergkamp, Henry, Vieira. Maar ze speelden Highbury stil. ,,Nigel de Jong scoorde die avond de 1-1. Nigel was toen 18 jaar. Het is altijd wel een kwaliteit van jonge spelers bij Ajax, de flair en de bluf die ze al uitstralen. Je ziet het nu ook weer bij Frenkie de Jong, bij Matthijs de Ligt, bij Donny van de Beek. Ze komen heel zelfbewust over. En dat is toch een belangrijke pre in het topvoetbal. Het is ook geen schijn of arrogantie. Het is hoe ze écht zijn.'' Je trapte nu zelf wel op de rem voor wat betreft de kansen van Ajax in Madrid. Bewust? ,,Het was geen doelbewust statement, maar ik vond het allemaal wel iets te euforisch. Ik vond iedereen wel heel erg enthousiast. 'We' gaan Real Madrid in eigen huis even verslaan. Ajax is geweldig. Madrid is niks. Maar goed, als je de wedstrijd hebt gezien, dan hebben de spelers het waargemaakt. En had ik ongelijk.'' Wat betekent dit succes voor het Nederlands elftal? Eind deze maand begint de EK-kwalificatie. ,,Hoe beter het gevoel is waarmee spelers weggaan bij hun clubs om zich in Zeist te melden, hoe beter het is voor Oranje. Zelfbewustzijn en zelfvertrouwen, dat hoop ik ook te zien als we straks de kwalificatie beginnen, tegen Wit-Rusland en Duitsland.''", "published_at": "2019-03-07"}
{"id": 10676955, "title": "Bijna alle jongeren gaan trouw naar tandarts, welgestelden het vaakst", "text": "Of ze er een hekel aan hebben of niet: Nederlandse kinderen en jongeren gaan heel trouw naar de tandarts. Zo'n 96 procent heeft er in twaalf maanden tijd eentje bezocht. Dat blijkt uit de nieuwe Gezondheidsenquête van het Centraal Bureau voor de Statistiek (CBS). Over de hele bevolking gerekend ligt die frequentie een stuk lager: zo'n 80 procent van de Nederlanders lag in één jaar tijd in een tandartsstoel. Heel jonge kinderen (0 tot 4 jaar) gaan er nauwelijks naartoe. Maar een derde (34 procent) van de ouders laat baby, peuter of kleuter al kennis maken met de tandarts: iets wat experts wel aanraden. Wat in de CBS-cijfers opvalt: er is een directe link tussen inkomen en tandartsbezoek. Slechts 71 procent van de mensen met een laag inkomen frequenteert de tandarts en maar liefst 88 procent van de Nederlanders met een hoog inkomen doet dat. Ook kinderen uit een arm gezin leggen minder vaak een bezoek af dan kinderen uit een rijk gezin: 92 procent tegenover 98 procent. De orthodontist wordt, zoals te verwachten valt, vooral bezocht door jongeren. Zo'n 36 procent van de jongeren tussen 8 en 18 jaar moet ernaartoe. Volwassenen laten veel minder vaak hun gebit corrigeren: minder dan 5 procent. De mondhygiënist, die steeds meer taken van de tandarts overneemt, is vooral druk met patiënten tussen de 40 en 65 jaar. Zo'n 42 procent van de Nederlanders in deze leeftijdsgroep bezoekt een mondhygiënist.", "published_at": "2019-03-07"}
{"id": 10676970, "title": "'We hebben juist méér arbeidsmigranten nodig, tienduizenden'. Interview Rob Jetten", "text": "Wars van het 'negatieve sentiment' rond migranten, pleit D66-fractieleider Rob Jetten ervoor om méér arbeidsmigranten naar Nederland te halen. ,,VVD en CDA moeten ook het eerlijke verhaal vertellen.'' Rob Jetten laat er geen twijfel over bestaan: hij posteert zich in de verkiezingscampagne ver links van coalitiegenoot VVD. Maandag kwam hij met een pleidooi voor een miljonairstaks, vandaag gooit hij een steen in de vijver met de stellingname dat de Nederlandse grenzen verder open moeten voor migranten. Erg in de mode is dat standpunt niet. Desondanks zegt Jetten het vanavond, tijdens zijn eerste grote tv-debat ooit, 'hartstochtelijk' te zullen verdedigen. Zenuwen zegt hij niet te hebben. Wel is hij 'nieuwsgierig' naar het debat bij RTL. ,,Als kijker dacht ik de afgelopen jaren wel eens van: nou, nou. Stáán ze daar met z'n allen te schreeuwen om één minuut aandacht.'' Nu staat hij er zelf. Het lot heeft bepaald dat hij over klimaat en migratie mag debatteren. ,,Daar ben ik blij om, want er was ook een debat over Zwarte Piet. Vraag me af wat dat in godsnaam met de Provinciale Staten van doen heeft.'' Heeft u eigenlijk geoefend? Compleet met rollenspelletjes? ,,Ja, dat hoort er allemaal bij. Laat ik zeggen dat fractiegenoten verbijsterend goed zijn in het spelen van de fractievoorzitters. Ik noem liever geen namen, maar we hadden iedereen wel in huis.\" Hoort mediatraining bij zo'n voorbereiding? ,,Nee, maar ik kijk dingen wel terug.\" Iemand wees ons erop dat u minder bent gaan lachen. ,,Jaaaa! Nou ik heb de neiging iets te vrolijk te lachen, als ik probeer vriendelijk te kijken. Dus ik probeer nu iets neutraler te kijken. Al concentreer ik mij liever op de inhoud.\" Op arbeidsmigratie dus. Geregeld laat Jetten tijdens het interview vallen dat het Centraal Bureau voor de Statistiek onlangs nog becijferde dat 50.000 werknemers uit andere EU-landen nodig zijn om vacatures in Nederland te vervullen. Jetten: ,,Ontkennen dat dit nodig is, is de ogen sluiten voor de realiteit. Het gaat bovendien niet alleen om dat acute gat van 50.000 mensen. Zie ook hoe minister Hugo de Jonge van Volksgezondheid waarschuwt dat er over een paar jaar 100.000 vacatures in de zorg bij komen. En als de economische groei doorzet, komen we in de bouw en de agrarische sector toch echt mensen tekort. Dat is voor sommige partijen misschien geen makkelijk verhaal, maar het is wel het eerlijke verhaal.\" Weet u daar coalitiepartners VVD en CDA al van te overtuigen? ,,Ik hoop dat zij ook onderscheid blijven maken tussen echte vluchtelingen, kansloze migranten én arbeidsmigranten die we nodig hebben. En ik hoop dat de alarmerende cijfers over hoeveel arbeidsmigranten we nodig hebben een aanleiding vormen voor debat.'' Er zitten nog zo'n 430.000 mensen in de bijstand. Moeten die niet gewoon aan het werk? ,,Er wordt ook alles aan gedaan om juist Nederlanders via omscholing en begeleiding aan het werk te krijgen. Maar het is én-én-én. Zelfs als we alle Nederlanders die nu thuis zitten aan een baan helpen, hebben we nog mensen nodig. We krijgen de vacatures de komende jaren niet met alleen Nederlanders vervuld.\" U zegt dat verdringing op de arbeidsmarkt niet is aangetoond. Maar in 2011 oordeelde een Kamercommissie nog dat de toestroom van arbeidsmigranten was onderschat. ,,We hebben problemen rond huisvesting onderschat, dat klopt. Maar laten we daar dan van leren.\" Hoe dan? Huisvesting is nu al een probleem voor Nederlanders. ,,Zeker. En er zijn terechte zorgen over hele vakantieparken die bewoond worden door arbeidsmigranten. Die wake-up call hebben we nu gehad. Je wilt geen Polenhotels die overlast veroorzaken, of arbeidsmigranten die in huurhuizen terechtkomen waarvoor Nederlanders op de wachtlijst staan. Maar ik zie voorbeelden van kleinere woonlocaties, bijvoorbeeld op een bedrijventerrein, waar mensen tijdelijk zitten. Het lukt ons ook om in heel hoog tempo, heel veel huisvesting voor studenten te realiseren. Dat moet ook kunnen met arbeidsmigranten.'' Er hoeft maar één economische recessie te komen en die mensen gaan massaal de WW in. ,,Het gaat veelal om tijdelijk werk of seizoensgebonden arbeid. Je zag ook in Spanje dat toen de economie daar instortte, mensen weer weg gingen. Er zal zeker een deel willen blijven, maar dat is ook een verworvenheid van de Europese Unie, dat mensen zich daarbinnen overal mogen vestigen. Bovendien, minder dan 2 procent van de Polen maakt nu aanspraak op sociale voorzieningen. Onder Nederlanders is dat percentage hoger. Het heeft dus geen zin om Nederlanders tegen Polen op te zetten.\" Eind vorig jaar bleek nog dat duizenden Polen via valse handtekeningen, nepsollicitaties en adresfraude onterecht uitkeringen hadden ontvangen. ,,Fraude moeten we sowieso hard aanpakken. Of dat nou een Pool is, een Turk of een Nederlander.\" Bent u niet bang voor een aanzuigende werking van mensen die wij hier niet nodig hebben? ,,Kansloze migratie moeten we blijven ontmoedigen. Maar arbeidsmigranten verlaten niet huis en haard op een kansloze missie. Die hebben vooruitzicht op een baan.\" Hoe gaan we die mensen werven? De grenzen voor Oost-Europeanen zijn al open. ,,Het is allereerst aan ondernemers. Maar wij moeten allemaal uitstralen dat we gastvrij zijn. En we kunnen de huisvesting beter regelen en taallessen of inburgering aanbieden voor hen die langer in Nederland verblijven.\" Neemt u het CDA en VVD óók kwalijk dat discussie over migratie 'gevoelig' ligt, zoals u dat zegt? ,,Nee, maar er zijn partijen die in extreme woorden over migratie spreken. Wij moeten als middenpartijen niet achter dat 'frame' aanhollen. De VVD staat voor de vrije markt en het CDA wil boeren niet in de steek laten. Dus we moeten dit verhaal met elkaar vertellen.''", "published_at": "2019-03-07"}
{"id": 10678012, "title": "Klem tussenvliegschaamte envleeswroeging. Klimaatonderzoek | Gedrag", "text": "Rijke mannen zijn slecht voor het milieu, is een van de conclusies van een onderzoek van I&O Research. Ze vliegen vaak en eten veel vlees. Jongeren staan lang onder de douche, 50PLUS-stemmers checken hun bandenspanning het vaakst. Eigenlijk is het niet meer dan terecht dat drie VVD'ers (premier Mark Rutte, minister van Economische Zaken en Klimaat Eric Wiebes en voorzitter van de klimaattafels Ed Nijpels) het Klimaatakkoord voor elkaar moeten boksen. Hun kiezers veroorzaken namelijk ook de meeste uitstoot. Uit onderzoek dat I&O Research in opdracht van het blad Binnenlands Bestuur deed onder bijna 2600 Nederlanders, blijkt dat er geen categorie mensen is die hoger scoort dan de VVD'er. De gemiddelde Nederlander scoort in de rekenmethode van de onderzoekers 1000 CO2-punten, de VVD-stemmer komt tot 1132 punten. Rijken en huizenbezitters scoren ook hoger dan gemiddeld, jongeren en mensen die op de Partij voor de Dieren stemmen, doen het relatief goed. Uit het onderzoek blijkt dat tussen hart en hoofd en tussen denken en doen grote verschillen kunnen bestaan. Een GroenLinkser praat liefst honderduit over klimaatverandering, maar is na de VVD- en D66-stemmer degene die het vaakst in het vliegtuig stapt. De helft van de hogeropgeleiden gaat er prat op flexitariër te zijn, maar dat wil niet zeggen dat de slimmeriken minder vlees eten dan lageropgeleiden, integendeel. Mannen komen er in het onderzoek niet best van af. Ze rijden meer auto dan vrouwen, vliegen vaker en eten 1,5 keer meer vlees. ,,Grofweg is het zo dat hoe meer je verdient, hoe meer je uitgeeft en hoe vervuilender je bent\", zegt onderzoeker Peter Kanne van I&O Research. ,,Op zich is dat logisch, maar er zitten ook groepen mensen bij die zichzelf behoorlijk duurzaam vinden, maar misschien niet in de gaten hebben, dat ze toch in de hogere regionen zitten.\" De als klimaatdrammer bestempelde D66-kiezer bijvoorbeeld: die kiest relatief vaak voor een groene energieleverancier, maar brengt ook heel wat tijd door in de auto of in het vliegtuig. Kanne: ,,We spraken een meneer die zei: 'Klimaatverandering is echt een issue, maar een keer per jaar ga ik met mijn gezin met het vliegtuig op vakantie'. Zo iemand heeft niet door dat hij nog altijd bovengemiddeld vaak vliegt.'' De vier belangrijkste dilemma's op een rij: 1. De auto Dikke complimenten voor de aanhangers van 50PLUS en de PVV: deze mensen controleren de bandenspanning van hun auto's het vaakst en besparen op die manier 2 tot 5 procent op hun brandstofverbruik. De gemiddelde Nederlander rijdt ruim twaalfduizend kilometer per jaar. Mannen, rijken, hogeropgeleiden, VVD'ers en CDA'ers jagen de statistieken omhoog. Vrouwen en de kiezers van GroenLinks en de Partij voor de Dieren brengen een stuk minder tijd door achter het stuur. De kilometervreters hebben weinig trek in verlaging van de maximumsnelheid van 130 kilometer per uur tot honderd kilometer per uur. Dat zou 16 procent uitstoot schelen. D66'ers vormen de uitzondering: zij zitten vaak op de weg, maar liefst 40 procent van de sociaal-liberalen vindt dat het wel een stukje zachter mag om het milieu te sparen. Het landelijke gemiddelde is 31 procent. 2. Vliegen Je moet het de GroenLinksers nageven: geen groep kiezers die vaker 'CO2-compensatie' aanvinkt bij het boeken van een nogal milieuvervuilend vliegticket: dat doet namelijk 27 procent. Ook voelen ze zich het vaakst (32 procent) schuldig als ze op Schiphol door de gate lopen. Maar betekent dat ook dat ze massaal het vliegtuig mijden? Zeker niet. Na VVD- en D66-kiezers zijn GroenLinks-aanhangers het meest vlieglustig van allemaal, met 0,83 vluchten per jaar. Ruim de helft van de Nederlanders stapte de afgelopen twee jaar een of meerdere keren op het vliegtuig. Jongeren vliegen een stuk meer dan ouderen, hogeropgeleiden bijna vier keer zoveel als lageropgeleiden. De hogeropgeleiden verkeren sowieso een beetje in tweestrijd. Dubbel zo vaak als lageropgeleiden voelen ze zich schuldig over hun vlieggedrag, maar tegelijk beschouwt 45 procent van hen het vliegen naar verre oorden als een luxe die ze zichzelf gunnen en niet willen opgeven. Vliegschaamte blijkt in Nederland nog niet heel erg ingeburgerd. Gemiddeld 13 procent heeft er weleens last van. Stemmers van rechtse partijen als de VVD en het Forum voor Democratie kennen weinig schuldgevoelens: in beide gevallen slechts 7 procent. 3. Vlees Een van de voedselsoorten die de meeste milieuschade veroorzaakt is vlees. Daar is een deel van de Nederlanders zich wel bewust van; 6 procent noemt zich veganist of vegetariër - al eet een derde van hen nog wel vis. Ruim een kwart van de vleeseters zegt in de toekomst vaker voor een alternatief te willen kiezen. En dan zijn er nog de flexitariërs: mensen die een of een paar dagen per week geen vlees of vis eten. Vooral veel hogeropgeleiden scharen zich in die categorie: liefst 49 procent. Blijkbaar hebben de gestudeerden onder ons de keren dát ze een biefstuk of varkenshaasje naar binnen werken extra trek, want in totaal eten ze meer vlees dan lageropgeleiden. Mannen (684 gram per week) zijn aanzienlijk grotere carnivoren dan vrouwen (450 gram), jongeren (718 gram) pakken vaker het vleesmes dan 65-plussers (420 gram). Zelfs kiezers van Partij voor de Dieren laten vlees niet massaal links liggen. Slechts 22 procent van hen is (een soort van) vegetariër of veganist. PVV'ers eten veruit het meeste vlees, 671 gram. Vleeswroeging (8 procent) komt nog minder voor dan vliegschaamte (13 procent). Hoe meer vlees mensen eten, hoe minder ze zich er voor generen; 11 procent van de vleesliefhebbers vindt dat ze eigenlijk vegetariër zouden moeten worden. 4. Energieverbruik Ook hier weer een veeg uit de pan voor de hogeropgeleiden. Ze hebben vaker een houtkachel of open haard, wonen relatief vaak in een woning met een ongunstig energielabel en douchen ook nog eens langer dan lageropgeleiden. Dat douchegedrag levert meer inzichten op. Zo is rijkdom geen reden om langer te douchen, staat de SGP'er in tegenstelling tot de PVV'er heel calvinistisch geen minuut langer onder de douche dan nodig en douchen 18- tot 24-jarigen liefst twee keer zo lang als ouderen. Moeten de woningen echt van het gas af? Voor 13 procent van de Nederlanders is dat uitgesloten. Een veel grotere groep is sceptisch over de alternatieven. Over de veelgenoemde warmtepomp bestaat bij huizenbezitters veel scepsis. Bijna 60 procent vindt deze vervanger van de traditionele cv-ketel te duur, een kleine 40 procent betwijfelt of de pompen in staat zijn om de woning goed te verwarmen. Zonnepanelen hebben een veel beter imago. Meer dan de helft van de woningeigenaren vindt dat ze bijdragen aan het klimaat en dat ze technisch goed functioneren.", "published_at": "2019-03-07"}
{"id": 10678022, "title": "Hulp aan geweldsslachtoffers onder asielzoekers", "text": "Asielzoekers die slachtoffer zijn van huiselijk en eergerelateerd geweld krijgen straks, net als iedere Nederlander, recht op toegang tot gemeentelijke hulp. Het maakt niet uit dat zij nog wachten op een beslissing over hun verblijfsvergunning. Met dit besluit wil minister Hugo de Jonge (Volksgezondheid) per 1 juli de 'onwenselijke situatie' voorkomen dat slachtoffers van bijvoorbeeld eerwraak die geen verblijfsvergunning hebben, niet overal in een opvanginstelling terecht kunnen. Nu kan slachtoffers de toegang tot de vrouwenopvang worden geweigerd, omdat zij niet onder de gebruikelijke maatschappelijke opvang door de gemeente vallen. In de praktijk worden vrouwen meestal wel opgevangen, maar ontbreekt een goede juridische basis en financiering. Ook verschilt de gang van zaken per gemeente. Er zijn gemeenten die niet toestaan dat de door hen gecontracteerde instelling voor maatschappelijke opvang deze slachtoffers een plek bieden, sommige gemeenten vangen deze vrouwen toch op, andere hanteren een quotum en weer andere laten het over aan de instellingen. De minister gaat met de gemeenten om tafel, zodat deze slachtoffers niet worden geweigerd omdat zij nog geen verblijfsvergunning op humanitaire gronden hebben. Ook hebben lokale overheden extra geld gekregen voor de opvang. De Jonge bestrijdt dat het toegang geven van asielzoekers tot de maatschappelijke opvang kan leiden tot fraude of oneigenlijk gebruik. Ook zou er weinig kans zijn op een 'aanzuigende werking'; instellingen voor opvang en de IND toetsen of aangifte is gedaan tegen de dader of dat via de politie melding is gedaan. Volgens de PVV, de grootste oppositiepartij in de Tweede Kamer, hoeft deze regeling helemaal niet te worden opgetuigd. De oplossing is duidelijk, aldus Kamerlid Fleur Agema. ,,Asielzoekers die een misdrijf hebben gepleegd - en dat is dit geweld dus ook - moeten worden uitgezet. Dan is dit verdrietige probleem ook opgelost.\"", "published_at": "2019-03-07"}
{"id": 10675597, "title": "Een feeks, de 'sixties' en Jett een rebel. 3 redenen om uit te gaan", "text": "Het bekende theaterstuk 'Het temmen van de feeks' van Shakespeare in Eindje en Helmond, een festival met een vette knipoog naar de jaren zestig in PopEi en alleskunner Jett Rebel te gast in Muziekgebouw Frits Philips. Typische jaren 60-genres als mod, freakbeat en garagerock staan zaterdag 9 maart centraal tijdens festival The Go Wild! in popcentrum PopEi in Eindhoven. De Eindhovense band The Colour Collection maakt zijn debuut en ook de stadgenoten van The Reaction treden op. Verder zijn bands uit o.a Duitsland en Frankrijk present. 9 maart, Popei, Klokgebouw 300 Eindhoven, 14.00 uur. 'Sixties' herleven op festival The Go Wild! Festival Een vrouw temmen (als was het een dier) in Too-tijden Theater Hoe een man - op zeer bijzondere wijze - een vrouw op de knieën probeert te dwingen. 'Het Temmen van de Feeks' van Shakespeare in de versie van Toneelschuur Productie is een rauwe komedie, te zien op 7 maart in Eindhoven en 9 maart in Helmond, met Vrouwendag er precies tussen. De rijke Petruchio is bereid met de brutale Katherina te trouwen, als tenminste de bruidsschat groot genoeg is. En hij zal haar wel even temmen als een dier, zodat ze zich helemaal aan hem overgeeft. Hebben we hier te maken met vrouwenonderdrukking of gaat het om pure liefde? Alle vrouwenrollen worden hier door mannen gespeeld en alle mannenrollen door vrouwen. Met in de hoofdrollen Roeland Fernhout (foto) als feeks Katherina en Astrid van Eck als Petruchio. De jonge regisseur Nina Spijkers (dochter van acteur Jaap) geeft een geheel eigen draai aan Shakespeare's (seksistische) komedie door de erbij te betrekken. 7/3 Parktheater Eindhoven, 9/3 Speelhuis Helmond. Muziek Eind vorig jaar was hij present tijdens DDW-Music en was zeer op zijn plaats in Eindhoven. Al was het maar omdat Jett Rebel een mooi verhaal te vertellen had over het ontwerp van de hoes van het album, dat even daarvoor was verschenen - zeer passend bij de Dutch Design Week. Maar ook op Nirwana Tuinfeest, even eerder, speelde hij de sterren van de hemel, vonden ook de bijna drieduziend bezoekers in Lierop. Jett Rebel is een rasmuzikant met een heel breed publiek: dat zijn jeugdige fans én oudere muziekkenners. Er schijnen zelfs complete families naar zijn optredens te komen, tot en met opa's en kleinkinderen aan toe. Allemaal verslingerend aan de kwaliteit van zijn muziek en zijn niet aflatende energie. Jett Rebel: 'Unconditionale love'. Muziekgebouw Frits Philips, Eindhoven. 8 maart, 20.15 uur. Energieke duizendpoot in Muziekgebouw", "published_at": "2019-03-07"}
{"id": 10679465, "title": "Fietsers. Column", "text": "Bij het PSV-stadion blies de wind me bijna van de fiets af. Nu werden er in die omgeving wel meer omvergeblazen, maar ik hoorde daar liever niet bij, ook al leek de wind dwars door me heen te gieren. Dat beloofde zo meteen nog wat op Strijp-S, waar de wind zich bundelde tussen de betonblokken. Ik had mijn dochter deze ochtend nog weg zien fietsen, geplaagd door de harde regenwind. Maar medelijden hoefde ik niet te hebben. Ik had zelf in mijn jonge jaren ook genoeg door weer en wind gefietst. Wij waren een volk van fietsers. Dat zag je niet alleen op de wegen en paden, maar ook bij onze wielerprestaties, op de weg en op de baan. Onze zuiderburen, bij wie wielrennen een massaal beleden religie was, keken regelmatig afgunstig omhoog naar ons wielertalent, of het nou bij de mannen was of bij de vrouwen. Zeker bij de vrouwen, die de sport de laatste jaren volledig domineerden. Niet dat ik daaraan zat te denken als ik zelf op de fiets zat, dan werd ik te zeer in beslag genomen door het geselen van de pedalen, al was dat geselen in de loop der jaren verwaterd tot een vertraagd gehengst. Maar ik was niet de enige die op de fiets met de wind worstelde. Voor me reed een vrouw nogal schokkerig heen en weer. Het was duidelijk dat ze geen elektrische fiets onder zich had, wat onder ouderen tegenwoordig steeds zeldzamer werd. Langzaam haalde ik haar in, omdat ze een fractie trager fietste dan ik. Vlak bij Strijp-S kwamen we bijna op gelijke hoogte. Ik aarzelde. Als ik achter haar bleef hangen, ving zij alle wind en fietste ik wat meer in de luwte. Dat principe speelde ook een belangrijke rol bij het echte wielrennen. Maar ik wilde ook niet van haar profiteren. Ze ging zich waarschijnlijk ook steeds ongemakkelijker voelen als ik aan haar wiel bleef hangen. Dus fietste ik haar toch maar voorbij, hoe langzaam ook. Valt niet mee hè, zei ze hijgend, toen ik haar passeerde. Fietst u maar achter mij, dan vang ik de wind wel voor u op, bood ik aan. Ik kreeg nu flink de wind van voren, in alle opzichten niet de eerste keer in mijn leven. Ik maakte de rug wat breder, zodat ze nog minder last had van de wind. Ja, we waren een volk van fietsers en sterker dan de eenzaamheid.", "published_at": "2019-03-07"}
{"id": 10679466, "title": "Klimaat- scepsis neemt toe. Burgers minder bezorgd", "text": "Het aantal Nederlanders dat zich zorgen maakt over klimaatverandering, is de laatste maanden opvallend gedaald. Sinds de klimaatplannen van het kabinet bekend zijn, groeit bovendien de groep die de aanpak van broeikasgassen te ver vindt gaan. Vond eind 2015 nog twee derde van de Nederlanders dat het kabinet méér moest doen om de uitstoot van broeikasgassen te beperken, nu is dat nog maar 48 procent. De groep die vindt dat het kabinet juist minder moet doen, groeide in die periode van 7 naar 19 procent. ,,De scepsis omtrent het klimaat neemt toe'', concludeert Peter Kanne van I&O Research, dat in opdracht van het blad Binnenlands Bestuur dit onderzoek deed. Eind februari gaf 65 procent aan zich zorgen te maken over klimaatverandering. Een opvallende daling ten opzichte van eind december: toen maakte 78 procent zich nog zorgen. Kentering Die kentering hangt volgens Kanne samen met het concept-Klimaatakkoord dat vlak voor Kerstmis is gepresenteerd. ,,In onze laatste opiniepeiling zagen we dat mensen daar niet zo enthousiast over zijn. Ze zijn bang dat het ze veel geld gaat kosten. En het is natuurlijk ook niet prettig: er wordt een beroep op ons gedaan om prettige dingen zoals vlees eten, lang douchen en met het vliegtuig op vakantie gaan op te geven, en je krijgt daar niet meteen iets voor terug.'' Dat leidt volgens de onderzoeker tot wat psychologen cognitieve dissonantie noemen: mensen stellen hun eigen overtuigingen bij en zoeken weerklank bij partijen die de noodzaak van CO2-vermindering in twijfel trekken. Kanne: ,,De uitgesproken sceptische reacties van Klaas Dijkhoff (VVD), Sybrand Buma (CDA) en Thierry Baudet (Forum voor Democratie) hebben begin dit jaar veel aandacht getrokken. Net als de berichten van De Telegraaf over de gehaktbal die op rantsoen zou moeten. Het nieuws over de energierekening die dit jaar gemiddeld ruim 300 euro hoger uitpakt, kwam daar nog bovenop.'' Twee derde van de Nederlanders is ervan overtuigd dat de mens verantwoordelijk is voor de opwarming van de aarde. De groep die vindt dat het eigen gedrag daarin een verschil kan maken, is echter aanzienlijk kleiner. Zo lang grote bedrijven hun CO2-uitstoot niet terugdringen, maken hun eigen daden volgens zes op de tien Nederlanders niet uit. Meer vlees Mannen, ouderen en lager opgeleiden zijn aanzienlijk sceptischer over klimaatverandering en hun eigen rol daarin dan vrouwen, jongeren en hoger opgeleiden. Die eerste groepen hebben bij strenger klimaatbeleid meer te verliezen, verklaart Kanne. ,,Mannen eten veel meer vlees en rijden meer auto dan vrouwen. Ouderen hebben meer verworvenheden dan jongeren, die bijvoorbeeld nog geen auto hebben. En onder lager opgeleiden is het wantrouwen in de politiek, pers en wetenschap groot.'' Oudere mannen met een hoge opleiding en bovenmodaal inkomen die VVD stemmen, hebben de grootste CO2-voetafdruk. Pagina 4-5", "published_at": "2019-03-07"}
{"id": 10679479, "title": "Plan voor inzage in salaris collega's", "text": "Werknemers moeten inzage krijgen in de salarisstrookjes van collega's in vergelijkbare functies. Het is één van de maatregelen die PvdA, GroenLinks, SP en 50Plus willen nemen om de loonkloof tussen mannen en vrouwen te dichten. De vier oppositiepartijen dienen vandaag een wet in waarin wordt geregeld dat bedrijven met minimaal vijftig werknemers moeten bewijzen dat ze hun mannelijk en vrouwelijk personeel voor hetzelfde werk hetzelfde betalen. Nu ligt de bewijslast voor oneerlijke beloning nog bij de vrouw die vermoedt dat ze minder verdient. Hoewel het verboden is om mannen en vrouwen ongelijk te belonen, blijkt uit onderzoeken dat de loonkloof hardnekkig is. Volgens berekeningen van WomenInc en Loonwijzer verdient een vrouw in haar werkende leven 300.000 euro minder dan een man. Volgens het Centraal Bureau voor de Statistiek verdienden vrouwen in 2016 bij de overheid 8 procent minder dan mannen en in het bedrijfsleven 19 procent. Bedrijven moeten volgens het wetsvoorstel geanonimiseerde brutolonen per functie aanleveren bij een onafhankelijke instantie. Als blijkt dat ze gelijk betalen voor gelijk werk, krijgen ze een certificaat. Dat moet elke drie jaar worden vernieuwd. Welke bedrijven een certificaat hebben, komt op een website te staan. Ook krijgen werknemers te allen tijde inzagerecht in de salarissen van collega's in vergelijkbare functies. Dat punt stuitte op verzet bij een deel van de bedrijven en particulieren die konden reageren op de wetstekst. Zij stelden dat dit punt in strijd is met de privacy van medewerkers. Initiatiefnemer Lilianne Ploumen (PvdA), ziet dat anders. Zo geldt de wet alleen voor bedrijven met minimaal vijftig werknemers, omdat het bij kleinere ondernemers snel herleidbaar is naar specifieke collega's. ,,De salarisgegevens kunnen geanonimiseerd worden.\" De vier oppositiepartijen hopen qua steun vooral op coalitiepartij D66, die nu nog niet wilde meedoen. SP-Kamerlid Jasper van Dijk verwacht dat dat nog verandert. ,,Zeker na de speech die fractieleider Rob Jetten maandag gaf, waarin hij een lans brak voor gelijke kansen.''", "published_at": "2019-03-07"}
{"id": 10677266, "title": "'We hebben juist méér arbeidsmigranten nodig, tienduizenden'. Interview Rob Jetten", "text": "Wars van het 'negatieve sentiment' rond migranten, pleit D66-fractieleider Rob Jetten ervoor om méér arbeidsmigranten naar Nederland te halen. ,,VVD en CDA moeten ook het eerlijke verhaal vertellen.'' Rob Jetten laat er geen twijfel over bestaan: hij posteert zich in de verkiezingscampagne ver links van coalitiegenoot VVD. Maandag kwam hij met een pleidooi voor een miljonairstaks, vandaag gooit hij een steen in de vijver met de stellingname dat de Nederlandse grenzen verder open moeten voor migranten. Erg in de mode is dat standpunt niet. Desondanks zegt Jetten het vanavond, tijdens zijn eerste grote tv-debat ooit, 'hartstochtelijk' te zullen verdedigen. Zenuwen zegt hij niet te hebben. Wel is hij 'nieuwsgierig' naar het debat bij RTL. ,,Als kijker dacht ik de afgelopen jaren wel eens van: nou, nou. Stáán ze daar met z'n allen te schreeuwen om één minuut aandacht.'' Nu staat hij er zelf. Het lot heeft bepaald dat hij over klimaat en migratie mag debatteren. ,,Daar ben ik blij om, want er was ook een debat over Zwarte Piet. Vraag me af wat dat in godsnaam met de Provinciale Staten van doen heeft.'' Heeft u eigenlijk geoefend? Compleet met rollenspelletjes? ,,Ja, dat hoort er allemaal bij. Laat ik zeggen dat fractiegenoten verbijsterend goed zijn in het spelen van de fractievoorzitters. Ik noem liever geen namen, maar we hadden iedereen wel in huis.\" Hoort mediatraining bij zo'n voorbereiding? ,,Nee, maar ik kijk dingen wel terug.\" Iemand wees ons erop dat u minder bent gaan lachen. ,,Jaaaa! Nou ik heb de neiging iets te vrolijk te lachen, als ik probeer vriendelijk te kijken. Dus ik probeer nu iets neutraler te kijken. Al concentreer ik mij liever op de inhoud.\" Op arbeidsmigratie dus. Geregeld laat Jetten tijdens het interview vallen dat het Centraal Bureau voor de Statistiek onlangs nog becijferde dat 50.000 werknemers uit andere EU-landen nodig zijn om vacatures in Nederland te vervullen. Jetten: ,,Ontkennen dat dit nodig is, is de ogen sluiten voor de realiteit. Het gaat bovendien niet alleen om dat acute gat van 50.000 mensen. Zie ook hoe minister Hugo de Jonge van Volksgezondheid waarschuwt dat er over een paar jaar 100.000 vacatures in de zorg bij komen. En als de economische groei doorzet, komen we in de bouw en de agrarische sector toch echt mensen tekort. Dat is voor sommige partijen misschien geen makkelijk verhaal, maar het is wel het eerlijke verhaal.\" Weet u daar coalitiepartners VVD en CDA al van te overtuigen? ,,Ik hoop dat zij ook onderscheid blijven maken tussen echte vluchtelingen, kansloze migranten én arbeidsmigranten die we nodig hebben. En ik hoop dat de alarmerende cijfers over hoeveel arbeidsmigranten we nodig hebben een aanleiding vormen voor debat.'' Er zitten nog zo'n 430.000 mensen in de bijstand. Moeten die niet gewoon aan het werk? ,,Er wordt ook alles aan gedaan om juist Nederlanders via omscholing en begeleiding aan het werk te krijgen. Maar het is én-én-én. Zelfs als we alle Nederlanders die nu thuis zitten aan een baan helpen, hebben we nog mensen nodig. We krijgen de vacatures de komende jaren niet met alleen Nederlanders vervuld.\" U zegt dat verdringing op de arbeidsmarkt niet is aangetoond. Maar in 2011 oordeelde een Kamercommissie nog dat de toestroom van arbeidsmigranten was onderschat. ,,We hebben problemen rond huisvesting onderschat, dat klopt. Maar laten we daar dan van leren.\" Hoe dan? Huisvesting is nu al een probleem voor Nederlanders. ,,Zeker. En er zijn terechte zorgen over hele vakantieparken die bewoond worden door arbeidsmigranten. Die wake-up call hebben we nu gehad. Je wilt geen Polenhotels die overlast veroorzaken, of arbeidsmigranten die in huurhuizen terechtkomen waarvoor Nederlanders op de wachtlijst staan. Maar ik zie voorbeelden van kleinere woonlocaties, bijvoorbeeld op een bedrijventerrein, waar mensen tijdelijk zitten. Het lukt ons ook om in heel hoog tempo, heel veel huisvesting voor studenten te realiseren. Dat moet ook kunnen met arbeidsmigranten.'' Er hoeft maar één economische recessie te komen en die mensen gaan massaal de WW in. ,,Het gaat veelal om tijdelijk werk of seizoensgebonden arbeid. Je zag ook in Spanje dat toen de economie daar instortte, mensen weer weg gingen. Er zal zeker een deel willen blijven, maar dat is ook een verworvenheid van de Europese Unie, dat mensen zich daarbinnen overal mogen vestigen. Bovendien, minder dan 2 procent van de Polen maakt nu aanspraak op sociale voorzieningen. Onder Nederlanders is dat percentage hoger. Het heeft dus geen zin om Nederlanders tegen Polen op te zetten.\" Eind vorig jaar bleek nog dat duizenden Polen via valse handtekeningen, nepsollicitaties en adresfraude onterecht uitkeringen hadden ontvangen. ,,Fraude moeten we sowieso hard aanpakken. Of dat nou een Pool is, een Turk of een Nederlander.\" Bent u niet bang voor een aanzuigende werking van mensen die wij hier niet nodig hebben? ,,Kansloze migratie moeten we blijven ontmoedigen. Maar arbeidsmigranten verlaten niet huis en haard op een kansloze missie. Die hebben vooruitzicht op een baan.\" Hoe gaan we die mensen werven? De grenzen voor Oost-Europeanen zijn al open. ,,Het is allereerst aan ondernemers. Maar wij moeten allemaal uitstralen dat we gastvrij zijn. En we kunnen de huisvesting beter regelen en taallessen of inburgering aanbieden voor hen die langer in Nederland verblijven.\" Neemt u het CDA en VVD óók kwalijk dat discussie over migratie 'gevoelig' ligt, zoals u dat zegt? ,,Nee, maar er zijn partijen die in extreme woorden over migratie spreken. Wij moeten als middenpartijen niet achter dat 'frame' aanhollen. De VVD staat voor de vrije markt en het CDA wil boeren niet in de steek laten. Dus we moeten dit verhaal met elkaar vertellen.''", "published_at": "2019-03-07"}
{"id": 10677494, "title": "'Hulpverleners zitten je continu op de lip'. jonge moeders", "text": "In Twente staan twee huizen waar jonge moeders met een licht verstandelijke beperking leren opvoeden. Ze komen er niet vrijwillig. Bij weigering beslist de rechtbank tot uithuisplaatsing van het kind. \"In het begin is het zenuwslopend. De hulpverleners zitten 24 uur op je lip.\" Moeder Annet* woonde in zo'n 'opvoedhuis', officieel Ouder-Kind-Behandelcentrum (OKB) van zorginstelling Ambiq. Ze kon 'kiezen'. Haar begeleider bij Aveleijn wilde dat ze een gezinsvoogd kreeg. Van de Raad voor de Kinderbescherming en de wijkcoach hoefde dat niet. Op voorwaarde dat ze naar het OKB ging. Annet heeft geen spijt. \"Ik woon nu weer zelfstandig. Met mijn zoon en dochter bij me.\" Sinds 2012 woonden 148 jonge Twentse ouders in het OKB van Ambiq in Almelo. De bijzondere vorm van hulpverlening bevalt zo goed dat vorige week een tweede huis in de regio is geopend. In Enschede, aan de Lipperkerkstraat. De krant krijgt geen toestemming om er een kijkje te nemen. Manager Trudy Snippert en gedragswetenschapper Anneke Hofsté van Ambiq, die de privacy van hun cliënten willen beschermen, doen hun verhaal op kantoor bij Ambiq. Ze vertellen dat kinderrechters steeds minder machtigingen tot uithuisplaatsingen voor kinderen afgeven. \"Dat is de reden voor de komst van ons eerste OKB in Almelo, want er is natuurlijk wel een voorziening nodig. Wij zijn het met de rechters eens. Weghalen bij de ouders is beschadigend voor kinderen. Ook al hebben ze het misschien best goed bij een pleeggezin. De biologische ouder heeft de voorkeur boven pleegzorg of een instelling.\" Het regime in de woningen is ronduit streng. Zeven ouder/kindcombinaties zitten er, met twee hulpverleners. \"Zeker de eerste tijd verliezen ze je geen minuut uit het oog\", zegt Annet (21), moeder van Nick* van 2 en Lisette* van 1 jaar. \"Het is zenuwslopend.\" Trudy Snippert knikt. \"Zelfs als moeder 's nachts uit bed moet om te voeden, zit iemand van ons ernaast. Maar dat is niet voor niets. Bij bijna al deze ouders was het alternatief uithuisplaatsing. De kinderen hadden het slecht thuis. Huiselijk geweld, seksueel misbruik, verwaarlozing of stressregulatieproblemen speelden. Sommige ouders gaan helemaal uit hun plaat als een kind huilt. Relatieproblemen tussen de ouders komt veel voor. Net als problemen met de familie.\" In het geval van Annet, die twee keer een periode in het OKB woonde, dreigde de laatste keer ondertoezichtstelling. Dat betekent dat de ouder(s) een gezinsvoogd krijgen die hen begeleidt met het oplossen van hun problemen. \"Mijn zoon was 1 jaar. Ik was zwanger. Hoe ik als alleenstaande moeder mijn aandacht tussen twee kinderen zou moeten verdelen? Ik had geen idee.\" Annets eigen wieg was ook niet bepaald een gespreid bedje. Op 8-jarige leeftijd werd ze uit huis geplaatst. Haar aan alcohol en drugs verslaafde moeder zorgde niet voor haar dochters. Annet heeft alle contact verbroken. Als meisje ging ze van instelling naar instelling. Onhandelbaar \"Ik zat op vijf verschillende plaatsen. Op mijn twaalfde riep Bureau Jeugdzorg al: Van dat meisje komt helemaal niets terecht. Wat wil je? Ik woonde op een terrein met alleen maar jongeren met gedragsproblemen. Adhd, noem maar op. Dat steekt elkaar aan hè. Ik was onhandelbaar.\" Annet grijnst ondeugend. \"Ik heb streken uitgehaald.\" Ook in de eerste periode in het OKB. Ik was 18 toen ik zwanger raakte. Maar mijn vriend ging vreemd met mijn beste vriendin. Tja, dan is het klaar hè. Toen ik hier kwam wonen, had ik een ander vriendje. Die liet ik 's nachts stiekem binnen. Daar zijn ze nooit achter gekomen.\" De hulpverleners geven geen krimp. Ze vertellen dat de hulpverlening in de observatieperiode meekijkt met alle handelingen tussen moeder en kind. Voeden, in bad doen, optillen en neerleggen, wandelen en bed opmaken. \"We kijken hoe zelfstandig iemand is. En wat ze nog kunnen leren. Wanneer dit goed gaat, volgt een volgende fase met meer vrijheid.\" Het opbouwen van een veilige hechting tussen ouder en kind is een belangrijk doel. \"Wat kun je doen als het kleintje bang is? Hoe groeit een kind emotioneel stabiel op? Wanneer is het veilig?\" Annet vertelt dat ze van huis uit een basis miste. \"Ik heb hier vooral aan mezelf gewerkt. Ik wilde altijd anderen een plezier doen. Maar zorgde niet goed voor mezelf. Ik stelde me ook te afhankelijk op tegenover mannen.\" Weerbaarheidstraining, babymassage, babyzwemmen, video-interactie en systeemtherapie zijn middelen en methoden waarmee Ambiq werkt. De achterliggende gedachte is dat generaties families met onveilige opvoedsituaties het heersende patroon doorbreken. Moeders leren basale dingen. Bijvoorbeeld hoe ze contact maken met hun kleintje. Of het geruststellen. Het terugkijken van videobeelden helpt daarbij. Trudy Snippert: \"Er zijn moeders die niet praten met hun kind. Goede hechting is voor hen een abstract begrip. Ze kunnen er weinig mee. Maar als ze op een video terugzien dat het kleintje rustig wordt als je ermee praat of het aanraakt, dat je daarmee kan troosten of angst wegnemen, ja, dan valt het kwartje. Deze vaardigheden kregen ze vanuit de eigen opvoeding niet mee. Wij willen niet dat de geschiedenis zich herhaalt, waardoor langdurige zorg nodig is.\" \"Moeders werken aan hun eigen problemen, hun beperking, het maken van verantwoorde keuzes en zelfstandig wonen\", vult Anneke Hofsté aan. \"Hebben ze oppas nodig? Dan moeten ze dat zelf regelen. De hele verzorging en opvoeding is hun verantwoordelijkheid. Wij grijpen alleen in als de veiligheid in het geding is.\" * Deze namen zijn gefingeerd.", "published_at": "2019-03-07"}
{"id": 10677682, "title": "Spoken. theo Hakkert Column", "text": "'Je kijkt er wel mooi op, maar je kunt er niet in kijken', is een uitdrukking die in het Twents met enige regelmaat te beluisteren valt. Een aangeharkte tuin, verzorgde planten in de vensterbank en een spinnende poes zeggen niets over de pluisheid van wat binnen gebeurt. Van de van terrorisme verdachte Groninger in De Lutte werd gezegd dat hij zich keurig gedroeg. Aalten gaat onderzoeken hoe het staat met recreatieparken. Is er sprake van illegale bewoning of criminele toestanden, zoals prostitutie en mensenhandel? Het zijn me nogal vermoedens. In januari 2018 was er een inval bij een recreatiepark in Markelo. Zes diensten rukten gezamenlijk uit. Er was bijna niets aan de hand. Een paar open boetes. Vakantieparken zijn minimaatschappijtjes geworden. Kleintjes Nederland. De een woont er permanent, wat niet mag. Een ander leeft er gescheiden. Een derde wil onder de radar blijven of is, inderdaad, illegaal hier. Steeds vaker is een recreatiewoning de enige huisvesting die iemand in deze tijd van armoede (600.000 huishoudens) betalen kan. Permanente bewoning toestaan is lastig, want dan tellen de woningen echt mee en dat gaat ten koste van het aantal dat een gemeente mag bouwen. Of het terecht is dat recreatieparken zo'n slechte roep krijgen, is de vraag. Bij invallen in de Haagse Vinexwijk Ypenburg bleek deze week dat 'spookbewoners' (lees: criminelen) gewoon in een keurig huurhuis wonen, met een lift tot in de parkeergarage. Criminelen moeten eens niet zo gehaaid doen.", "published_at": "2019-03-07"}
{"id": 10677688, "title": "Letterzetter houdt huis onder sparren Holterberg", "text": "Het is een klein kevertje, maar het richt momenteel grote schade aan op de Sallandse Heuvelrug. De letterzetter heeft het voorzien op fijnsparren. Boswachter Kees Jan Westra van Staatsbosbeheer schat in dat de komende weken zo'n negenhonderd bomen zullen moeten worden gekapt. \"We beginnen met de sparren die minder dan 20 meter vanaf een pad staan, want bomen die ernstig zijn aangetast door de letterzetter kunnen spontaan omvallen en wandelaars of fietsers verwonden\", aldus Westra. De letterzetter is vooral actief in het Kattenbos bij Nijverdal en in een bosgedeelte aan de Holtense kant van het nationaal park. De fijnsparren zijn als gevolg van de afgelopen zachte winters en enorm droge zomer extra gevoelig voor de letterzetter, omdat ze minder weerstand hebben. \"Het is in feite de larve van het insect die de schade aanricht. Het vrouwtje zet haar eitjes af onder de schors van de spar. De uitgekomen larven vreten zich een weg door het hout. Op deze manier wordt de sapstroom van de boom afgebroken en sterft hij langzaam af. De patronen die de larven vormen hebben wel iets weg van letters, vandaar de naam\", aldus Westra.", "published_at": "2019-03-07"}
{"id": 10677689, "title": "Hackers rommelen in schoolsysteem: 'Ze wijzigden cijfers'", "text": "Aventus in Apeldoorn is 'enorm geschrokken' van de digitale inbraak in het leerling-volgsysteem van de mbo-opleiding. Er zijn vermoedelijk geen gegevens gestolen, maar de daders hebben wel schade aangericht. Twee verdachten, een 21-jarige man uit Lochem en een 20-jarige man uit Markelo, zijn hier dinsdag voor aangehouden. Bij Aventus merkten ze op woensdag 20 februari dat er iets mis was met het leerling-volgsysteem. Daarin houdt de school in een digitale omgeving zaken als roosters, aanwezigheidsgegevens en cijfers bij. Alle leerlingen en medewerkers hebben via een account met een wachtwoord toegang tot dit systeem. Op die bewuste woensdag kwam er een eerste melding binnen in het systeem. Daarna heeft de school intern onderzocht wat er aan de hand was. Het bleek dat onbekenden zich met een ongeautoriseerd account toegang hadden verschaft tot het leerling-volgsysteem. Binnen dit systeem is het mogelijk om naar andere gebruikers een bericht te sturen. \"Er werden vreemde berichten doorgestuurd, die deden de wenkbrauwen fronsen.\" Leerlingen Daarna kwam de hack aan het licht. \"Toen zich aftekende wat er gebeurd was, hebben wij direct aangifte gedaan bij de politie en bij de Autoriteit Persoonsgegevens\", zegt bestuurssecretaris Dominick Woltering van Aventus. \"We zijn er behoorlijk van geschrokken.\" De school kan niet zeggen of de verdachten leerlingen van Aventus zijn. \"Dat weten we niet met zekerheid.\" De politie wil op deze vraag geen antwoord geven. De verdachten zitten nog vast. Digitale rechercheurs, die speciale expertise hebben op het gebied van cybercrime en digitale criminaliteit, onderzochten de zaak. Woltering zegt geen aanwijzingen te hebben dat gegevens zijn gestolen. Wel hebben de hackers één tot twee dagen gevoelige informatie kunnen inzien en is er gerommeld met cijfers van studenten. \"Her en der zijn cijfers gewijzigd\", zegt Woltering. \"Dat betekent ook dat wij vrijwel direct het systeem offline hebben gehaald.\" Aventus heeft samen met de leverancier van het systeem gekeken naar de oorzaak van de hack en hoe het systeem hersteld kan worden. Sinds 28 februari is het systeem weer online. Aventus heeft het systeem enkele dagen moeten terugzetten in de tijd van vóór de hack, waardoor gegevens die naderhand zijn ingevoerd zijn gewist. \"Dit betekent dat we een inhaalslag moeten maken.\" Docenten en studenten moeten hun gegevens opnieuw invoeren. De leverancier heeft het systeem aangepast en strenger beveiligd. \"Datgene wat is gebeurd, kan niet niet opnieuw gebeuren, maar we kunnen niet honderd procent garanderen dat we nooit meer slachtoffer worden van een hack, want het is schering en inslag tegenwoordig.\" Uit onderzoek van SLBdiensten bleek vorig jaar dat bijna de helft van de onderwijsprofessionals vindt dat hun school onvoldoende beveiligd is tegen hackers. Een derde van de ondervraagden gaf aan dat de instelling waar zij werken de online privacy van leerlingen niet kan garanderen.", "published_at": "2019-03-07"}
{"id": 10678013, "title": "Klem tussenvliegschaamte envleeswroeging. klimaatonderzoek gedrag", "text": "Rijke mannen zijn slecht voor het milieu, is een van de conclusies van een onderzoek van I&O Research. Ze vliegen vaak en eten veel vlees. Jongeren staan lang onder de douche, 50PLUS-stemmers checken hun bandenspanning het vaakst. Eigenlijk is het niet meer dan terecht dat drie VVD'ers (premier Mark Rutte, minister van Economische Zaken en Klimaat Eric Wiebes en voorzitter van de klimaattafels Ed Nijpels) het Klimaatakkoord voor elkaar moeten boksen. Hun kiezers veroorzaken namelijk ook de meeste uitstoot. Uit onderzoek dat I&O Research in opdracht van het blad Binnenlands Bestuur deed onder bijna 2600 Nederlanders, blijkt dat er geen categorie mensen is die hoger scoort dan de VVD'er. De gemiddelde Nederlander scoort in de rekenmethode van de onderzoekers 1000 CO2-punten, de VVD-stemmer komt tot 1132 punten. Rijken en huizenbezitters scoren ook hoger dan gemiddeld, jongeren en mensen die op de Partij voor de Dieren stemmen, doen het relatief goed. Uit het onderzoek blijkt dat tussen hart en hoofd en tussen denken en doen grote verschillen kunnen bestaan. Een GroenLinkser praat liefst honderduit over klimaatverandering, maar is na de VVD- en D66-stemmer degene die het vaakst in het vliegtuig stapt. De helft van de hogeropgeleiden gaat er prat op flexitariër te zijn, maar dat wil niet zeggen dat de slimmeriken minder vlees eten dan lageropgeleiden, integendeel. Mannen komen er in het onderzoek niet best van af. Ze rijden meer auto dan vrouwen, vliegen vaker en eten 1,5 keer meer vlees. ,,Grofweg is het zo dat hoe meer je verdient, hoe meer je uitgeeft en hoe vervuilender je bent\", zegt onderzoeker Peter Kanne van I&O Research. ,,Op zich is dat logisch, maar er zitten ook groepen mensen bij die zichzelf behoorlijk duurzaam vinden, maar misschien niet in de gaten hebben, dat ze toch in de hogere regionen zitten.\" De als klimaatdrammer bestempelde D66-kiezer bijvoorbeeld: die kiest relatief vaak voor een groene energieleverancier, maar brengt ook heel wat tijd door in de auto of in het vliegtuig. Kanne: ,,We spraken een meneer die zei: 'Klimaatverandering is echt een issue, maar een keer per jaar ga ik met mijn gezin met het vliegtuig op vakantie'. Zo iemand heeft niet door dat hij nog altijd bovengemiddeld vaak vliegt.'' De vier belangrijkste dilemma's op een rij: 1. De auto Dikke complimenten voor de aanhangers van 50PLUS en de PVV: deze mensen controleren de bandenspanning van hun auto's het vaakst en besparen op die manier 2 tot 5 procent op hun brandstofverbruik. De gemiddelde Nederlander rijdt ruim twaalfduizend kilometer per jaar. Mannen, rijken, hogeropgeleiden, VVD'ers en CDA'ers jagen de statistieken omhoog. Vrouwen en de kiezers van GroenLinks en de Partij voor de Dieren brengen een stuk minder tijd door achter het stuur. De kilometervreters hebben weinig trek in verlaging van de maximumsnelheid van 130 kilometer per uur tot honderd kilometer per uur. Dat zou 16 procent uitstoot schelen. D66'ers vormen de uitzondering: zij zitten vaak op de weg, maar liefst 40 procent van de sociaal-liberalen vindt dat het wel een stukje zachter mag om het milieu te sparen. Het landelijke gemiddelde is 31 procent. 2. Vliegen Je moet het de GroenLinksers nageven: geen groep kiezers die vaker 'CO2-compensatie' aanvinkt bij het boeken van een nogal milieuvervuilend vliegticket: dat doet namelijk 27 procent. Ook voelen ze zich het vaakst (32 procent) schuldig als ze op Schiphol door de gate lopen. Maar betekent dat ook dat ze massaal het vliegtuig mijden? Zeker niet. Na VVD- en D66-kiezers zijn GroenLinks-aanhangers het meest vlieglustig van allemaal, met 0,83 vluchten per jaar. Ruim de helft van de Nederlanders stapte de afgelopen twee jaar een of meerdere keren op het vliegtuig. Jongeren vliegen een stuk meer dan ouderen, hogeropgeleiden bijna vier keer zoveel als lageropgeleiden. De hogeropgeleiden verkeren sowieso een beetje in tweestrijd. Dubbel zo vaak als lageropgeleiden voelen ze zich schuldig over hun vlieggedrag, maar tegelijk beschouwt 45 procent van hen het vliegen naar verre oorden als een luxe die ze zichzelf gunnen en niet willen opgeven. Vliegschaamte blijkt in Nederland nog niet heel erg ingeburgerd. Gemiddeld 13 procent heeft er weleens last van. Stemmers van rechtse partijen als de VVD en het Forum voor Democratie kennen weinig schuldgevoelens: in beide gevallen slechts 7 procent. 3. Vlees Een van de voedselsoorten die de meeste milieuschade veroorzaakt is vlees. Daar is een deel van de Nederlanders zich wel bewust van; 6 procent noemt zich veganist of vegetariër - al eet een derde van hen nog wel vis. Ruim een kwart van de vleeseters zegt in de toekomst vaker voor een alternatief te willen kiezen. En dan zijn er nog de flexitariërs: mensen die een of een paar dagen per week geen vlees of vis eten. Vooral veel hogeropgeleiden scharen zich in die categorie: liefst 49 procent. Blijkbaar hebben de gestudeerden onder ons de keren dát ze een biefstuk of varkenshaasje naar binnen werken extra trek, want in totaal eten ze meer vlees dan lageropgeleiden. Mannen (684 gram per week) zijn aanzienlijk grotere carnivoren dan vrouwen (450 gram), jongeren (718 gram) pakken vaker het vleesmes dan 65-plussers (420 gram). Zelfs kiezers van Partij voor de Dieren laten vlees niet massaal links liggen. Slechts 22 procent van hen is (een soort van) vegetariër of veganist. PVV'ers eten veruit het meeste vlees, 671 gram. Vleeswroeging (8 procent) komt nog minder voor dan vliegschaamte (13 procent). Hoe meer vlees mensen eten, hoe minder ze zich er voor generen; 11 procent van de vleesliefhebbers vindt dat ze eigenlijk vegetariër zouden moeten worden. 4. Energieverbruik Ook hier weer een veeg uit de pan voor de hogeropgeleiden. Ze hebben vaker een houtkachel of open haard, wonen relatief vaak in een woning met een ongunstig energielabel en douchen ook nog eens langer dan lageropgeleiden. Dat douchegedrag levert meer inzichten op. Zo is rijkdom geen reden om langer te douchen, staat de SGP'er in tegenstelling tot de PVV'er heel calvinistisch geen minuut langer onder de douche dan nodig en douchen 18- tot 24-jarigen liefst twee keer zo lang als ouderen. Moeten de woningen echt van het gas af? Voor 13 procent van de Nederlanders is dat uitgesloten. Een veel grotere groep is sceptisch over de alternatieven. Over de veelgenoemde warmtepomp bestaat bij huizenbezitters veel scepsis. Bijna 60 procent vindt deze vervanger van de traditionele cv-ketel te duur, een kleine 40 procent betwijfelt of de pompen in staat zijn om de woning goed te verwarmen. Zonnepanelen hebben een veel beter imago. Meer dan de helft van de woningeigenaren vindt dat ze bijdragen aan het klimaat en dat ze technisch goed functioneren.", "published_at": "2019-03-07"}
{"id": 10678772, "title": "'Overlast is kort, maar hevig'. Zes weekeinden en een midweek lang volop werkzaamheden aan de A35", "text": "De werkzaamheden aan de A35 staan op het punt te beginnen. Drie weekeinden in maart gaat de weg in gedeeltes dicht. Daar komen nog eens drie weekeinden in april bij. Plus een midweek. Op speciaal verzoek van Enschede: in het paasweekeind dient de snelweg als rode loper voor Duitse bezoekers en daar passen geen werkzaamheden bij. Download de Tubantia- app en blijf op de hoogte waar en wanneer alle werkzaamheden aan de A35 zijn. Of bekijk de video op tubantia.nl Natuurlijk, er zijn omleidingsroutes. Die kosten best wat kilometers extra, maar wie zich eraan houdt, is uiteindelijk minder extra tijd kwijt dan degene die zelf op zoek gaat naar de kortste weg, verzekert Rijkswaterstaat. Daarom zijn tijdens de komende werkzaamheden aan de A35 ook geen lokale omleidingen uitgezet. Maar Marloes Borgman van Rijkswaterstaat en Christian Holterman van uitvoerder BAM blijven realistisch. \"Aan sluipverkeer valt niet te ontkomen.\" Vooral de N737 (Vliegveldweg/ Weerseloseweg) tussen Hengelo en Enschede zal de komende weekeinden naar verwachting extra druk worden. \"Hoe goed je ook communiceert, mensen zoeken toch altijd hun eigen weg\", zegt Holterman. \"Ze willen zeker weten of ze er misschien toch niet langs kunnen en komen vervolgens aan het zoeken.\" Borgman: \"We adviseren ook altijd de navigatie uit te zetten, want ook daarmee loop je geheid vast.\" Twente bevindt zich aan de vooravond van zes weekeinden verkeersoverlast. Morgen wordt begonnen met groot onderhoud aan de A35. Die krijgt geluiddempend asfalt. Ook de belijning wordt vernieuwd. Er wordt afgetrapt met het deel tussen Almelo-Zuid en Hengelo-Zuid. Dit betekent dat de weg drie weekeinden plus steeds een nacht (van maandag op dinsdag) afgesloten wordt voor het verkeer richting Enschede. Alleen doorgaand verkeer over de A1 richting Duitsland kan er langs. De werkzaamheden beginnen morgen om 20.00 uur. De weg wordt op maandag om 05.30 uur weer vrijgegeven, om weer dicht te gaan van maandag 20.00 uur tot dinsdag 05.30 uur. Van morgen tot maandag 11 maart gaat het om het deel tussen Almelo-Zuid en knooppunt Azelo, van 15 tot 18 maart om knooppunt Buren tot aan Hengelo-Zuid en van 22 tot 25 maart opnieuw van Almelo-Zuid tot Azelo. Geen paasweekeind Maar dan zijn de werkzaamheden nog maar op de helft. Vanaf vrijdag 29 maart gaat de A35 opnieuw drie weekenden plus een nacht dicht, maar dan richting Almelo. Het gaat dan om 29 maart tot 1 april (tussen Enschede-West en knooppunt Buren), van 12 tot 15 april (tussen Delden en knooppunt Azelo) en van 24 tot 27 mei (tussen Delden en Almelo-Zuid). Ook daar wordt steeds de nacht van maandag op dinsdag bij aangeplakt. Dat laatste weekeind in mei komt in plaats van 5 tot 8 april. \"Dan is er een grote klus in Noord-Nederland, die we volgens het contract dan moeten uitvoeren. Er is dat weekeind helaas geen materieel en personeel beschikbaar voor de A35\", zegt Holterman. In plaats van het paasweekeind wordt er gewerkt in de aansluitende midweek (dinsdag 23 tot vrijdag 26 april), tussen de brouwerij van Grolsch en Enschede-Zuid. \"Dat is in overleg met Enschede zo gepland\", legt Holterman uit. \"Die wilde liever niet dat de stad tijdens de paasdagen moeilijk bereikbaar is voor met name Duitse bezoekers.\" Volgens Holterman was het concentreren van de werkzaamheden in de weekeinden feitelijk de enige mogelijkheid. \"Door de week was het sowieso geen optie. En als we alleen 's nachts hadden willen werken, hadden we een jaar nodig gehad. Nu is de overlast kort, maar hevig.\" Borgman: \"Bovendien had het asfalteren dan in veel kortere stukken moeten gebeuren, met naden in het wegdek tot gevolg. Dat wil je ook niet.\" Tekstkarren De omgevingsmanager van Rijkswaterstaat denkt veel overlast te voorkomen door uitgebreid te communiceren over de werkzaamheden, onder meer via sociale media. Op tekstkarren worden de verwachte rijtijden aangegeven en via de navigatie-app Flitsmeister worden de laatste berichten over de werkzaamheden gedeeld. Ervaringen elders in het land hebben aangetoond dat automobilisten zich daar graag door laten leiden. \"Als je weet wat je te wachten staat, kun je je erop voorbereiden en eventueel andere keuzes maken.\" Up-to-date met de app", "published_at": "2019-03-07"}
{"id": 10678773, "title": "Nieuwe aanhoudingen Audi-bende na plofkraken", "text": "De politie heeft twee mannen opgepakt die worden verdacht van het plegen van plofkraken in Duitsland, in de grensregio met Twente. De verdachten zijn volgens de politie lid van de Audi-bende, die al jaren tal van plofkraken pleegt op geldautomaten in Duitsland. Alleen al vorig jaar blies de Audi-bende 54 geldautomaten in Duitsland op. Ze sloegen onder meer toe in Emsdetten, Rheine, Wesel, Spenge, Weener en Wolfenbüttel. De bendeleden bliezen met gas geldautomaten op en reden daarna met hoge snelheid in snelle (gestolen) Audi's terug naar Nederland. Omdat de plofkraken veelal in het grensgebied plaatsvinden, en de verdachten steevast naar Nederland vluchten, is de politie in Enschede nauw betrokken bij het onderzoek. Een 28-jarige man uit Den Bosch is twee weken geleden opgepakt, zo meldt de Duitse politie nu. Tegen de verdachte was een internationaal opsporingsbevel uitgevaardigd. Bij doorzoeking van zijn huis vond de politie twee pistolen van het kaliber 9 millimeter. Ook een man uit Utrecht is aangehouden voor zijn rol in de Audi-bende. Hij zat al vast in Nederland, maar is nu uitgeleverd aan Duitsland.", "published_at": "2019-03-07"}
{"id": 10677260, "title": "'We hebben juist méér arbeidsmigranten nodig, tienduizenden'. Interview Rob Jetten", "text": "Wars van het 'negatieve sentiment' rond migranten, pleit D66-fractieleider Rob Jetten ervoor om méér arbeidsmigranten naar Nederland te halen. ,,VVD en CDA moeten ook het eerlijke verhaal vertellen.'' Rob Jetten laat er geen twijfel over bestaan: hij posteert zich in de verkiezingscampagne ver links van coalitiegenoot VVD. Maandag kwam hij met een pleidooi voor een miljonairstaks, vandaag gooit hij een steen in de vijver met de stellingname dat de Nederlandse grenzen verder open moeten voor migranten. Erg in de mode is dat standpunt niet. Desondanks zegt Jetten het vanavond, tijdens zijn eerste grote tv-debat ooit, 'hartstochtelijk' te zullen verdedigen. Zenuwen zegt hij niet te hebben. Wel is hij 'nieuwsgierig' naar het debat bij RTL. ,,Als kijker dacht ik de afgelopen jaren wel eens van: nou, nou. Stáán ze daar met z'n allen te schreeuwen om één minuut aandacht.'' Nu staat hij er zelf. Het lot heeft bepaald dat hij over klimaat en migratie mag debatteren. ,,Daar ben ik blij om, want er was ook een debat over Zwarte Piet. Vraag me af wat dat in godsnaam met de Provinciale Staten van doen heeft.'' Heeft u eigenlijk geoefend? Compleet met rollenspelletjes? ,,Ja, dat hoort er allemaal bij. Laat ik zeggen dat fractiegenoten verbijsterend goed zijn in het spelen van de fractievoorzitters. Ik noem liever geen namen, maar we hadden iedereen wel in huis.\" Hoort mediatraining bij zo'n voorbereiding? ,,Nee, maar ik kijk dingen wel terug.\" Iemand wees ons erop dat u minder bent gaan lachen. ,,Jaaaa! Nou ik heb de neiging iets te vrolijk te lachen, als ik probeer vriendelijk te kijken. Dus ik probeer nu iets neutraler te kijken. Al concentreer ik mij liever op de inhoud.\" Op arbeidsmigratie dus. Geregeld laat Jetten tijdens het interview vallen dat het Centraal Bureau voor de Statistiek onlangs nog becijferde dat 50.000 werknemers uit andere EU-landen nodig zijn om vacatures in Nederland te vervullen. Jetten: ,,Ontkennen dat dit nodig is, is de ogen sluiten voor de realiteit. Het gaat bovendien niet alleen om dat acute gat van 50.000 mensen. Zie ook hoe minister Hugo de Jonge van Volksgezondheid waarschuwt dat er over een paar jaar 100.000 vacatures in de zorg bij komen. En als de economische groei doorzet, komen we in de bouw en de agrarische sector toch echt mensen tekort. Dat is voor sommige partijen misschien geen makkelijk verhaal, maar het is wel het eerlijke verhaal.\" Weet u daar coalitiepartners VVD en CDA al van te overtuigen? ,,Ik hoop dat zij ook onderscheid blijven maken tussen echte vluchtelingen, kansloze migranten én arbeidsmigranten die we nodig hebben. En ik hoop dat de alarmerende cijfers over hoeveel arbeidsmigranten we nodig hebben een aanleiding vormen voor debat.'' Er zitten nog zo'n 430.000 mensen in de bijstand. Moeten die niet gewoon aan het werk? ,,Er wordt ook alles aan gedaan om juist Nederlanders via omscholing en begeleiding aan het werk te krijgen. Maar het is én-én-én. Zelfs als we alle Nederlanders die nu thuis zitten aan een baan helpen, hebben we nog mensen nodig. We krijgen de vacatures de komende jaren niet met alleen Nederlanders vervuld.\" U zegt dat verdringing op de arbeidsmarkt niet is aangetoond. Maar in 2011 oordeelde een Kamercommissie nog dat de toestroom van arbeidsmigranten was onderschat. ,,We hebben problemen rond huisvesting onderschat, dat klopt. Maar laten we daar dan van leren.\" Hoe dan? Huisvesting is nu al een probleem voor Nederlanders. ,,Zeker. En er zijn terechte zorgen over hele vakantieparken die bewoond worden door arbeidsmigranten. Die wake-up call hebben we nu gehad. Je wilt geen Polenhotels die overlast veroorzaken, of arbeidsmigranten die in huurhuizen terechtkomen waarvoor Nederlanders op de wachtlijst staan. Maar ik zie voorbeelden van kleinere woonlocaties, bijvoorbeeld op een bedrijventerrein, waar mensen tijdelijk zitten. Het lukt ons ook om in heel hoog tempo, heel veel huisvesting voor studenten te realiseren. Dat moet ook kunnen met arbeidsmigranten.'' Er hoeft maar één economische recessie te komen en die mensen gaan massaal de WW in. ,,Het gaat veelal om tijdelijk werk of seizoensgebonden arbeid. Je zag ook in Spanje dat toen de economie daar instortte, mensen weer weg gingen. Er zal zeker een deel willen blijven, maar dat is ook een verworvenheid van de Europese Unie, dat mensen zich daarbinnen overal mogen vestigen. Bovendien, minder dan 2 procent van de Polen maakt nu aanspraak op sociale voorzieningen. Onder Nederlanders is dat percentage hoger. Het heeft dus geen zin om Nederlanders tegen Polen op te zetten.\" Eind vorig jaar bleek nog dat duizenden Polen via valse handtekeningen, nepsollicitaties en adresfraude onterecht uitkeringen hadden ontvangen. ,,Fraude moeten we sowieso hard aanpakken. Of dat nou een Pool is, een Turk of een Nederlander.\" Bent u niet bang voor een aanzuigende werking van mensen die wij hier niet nodig hebben? ,,Kansloze migratie moeten we blijven ontmoedigen. Maar arbeidsmigranten verlaten niet huis en haard op een kansloze missie. Die hebben vooruitzicht op een baan.\" Hoe gaan we die mensen werven? De grenzen voor Oost-Europeanen zijn al open. ,,Het is allereerst aan ondernemers. Maar wij moeten allemaal uitstralen dat we gastvrij zijn. En we kunnen de huisvesting beter regelen en taallessen of inburgering aanbieden voor hen die langer in Nederland verblijven.\" Neemt u het CDA en VVD óók kwalijk dat discussie over migratie 'gevoelig' ligt, zoals u dat zegt? ,,Nee, maar er zijn partijen die in extreme woorden over migratie spreken. Wij moeten als middenpartijen niet achter dat 'frame' aanhollen. De VVD staat voor de vrije markt en het CDA wil boeren niet in de steek laten. Dus we moeten dit verhaal met elkaar vertellen.''", "published_at": "2019-03-07"}
{"id": 10678096, "title": "Actiegroep begint eigen 'XS4All'", "text": "De kwart miljoen klanten van XS4All krijgen een alternatief als KPN zijn besluit om met de provider te stoppen niet terugdraait. Het actiecomité XS4All Moet Blijven start een eigen internetprovider gericht op privacy en veiligheid. Nu KPN zijn besluit om met XS4All te stoppen niet lijkt terug te draaien, pakt het actiecomité XS4All Moet Blijven door. De afgelopen weken zijn experts aan boord gehaald op het gebied van marketing, financiën en juridische zaken. Vervolgens is een businessplan geschreven. ,,We willen een internetprovider starten met privacy en veiligheid hoog in het vaandel\", vertelt Kirsten Verdel, mede-oprichter van de actiegroep XS4All Moet Blijven. ,,Deze principes zullen belangrijker zijn dan economisch gewin.\" Om dat laatste te verzekeren is voor een stichtingsvorm gekozen, waaronder een bv komt te hangen. Er zal geen meerderheidsaandeelhouder zijn. De oprichters mikken in eerste instantie op 60.000 klanten, iets meer dan het aantal dat de petitie tot behoud van XS4All tekende. Om succesvol te beginnen, is een startkapitaal van zeker 13 miljoen euro vereist, schat Anco Scholte ter Horst, bedrijfsadviseur en schrijver van het businessplan. ,,Momenteel zijn we in gesprek met diverse private investeerders en fondsen.\" Scholte ter Horst, die zelf tussen 1999 en 2004 voor XS4All werkte, zegt dat het actiecomité het potentieel van 60.000 klanten bewust voorzichtig begroot. ,,We beginnen vanaf nul en kunnen vanwege de logistiek niet te hard groeien. Je moet routers opsturen, monteurs langs laten komen.\" Hoewel winst bij de nieuwe provider niet leidend is, beklemtoont Scholte ter Horst dat investeerders een gezond rendement verdienen. ,,Winst is niet verboden, het gaat er om wat je ermee doet. Een deel willen we investeren in projecten rond privacy en open internet. Net zoals XS4All vroeger.\" Er zijn al gesprekken met telecombedrijven over toegang tot hun netwerken.", "published_at": "2019-03-07"}
{"id": 10676955, "title": "Bijna alle jongeren gaan trouw naar tandarts, welgestelden het vaakst", "text": "Of ze er een hekel aan hebben of niet: Nederlandse kinderen en jongeren gaan heel trouw naar de tandarts. Zo'n 96 procent heeft er in twaalf maanden tijd eentje bezocht. Dat blijkt uit de nieuwe Gezondheidsenquête van het Centraal Bureau voor de Statistiek (CBS). Over de hele bevolking gerekend ligt die frequentie een stuk lager: zo'n 80 procent van de Nederlanders lag in één jaar tijd in een tandartsstoel. Heel jonge kinderen (0 tot 4 jaar) gaan er nauwelijks naartoe. Maar een derde (34 procent) van de ouders laat baby, peuter of kleuter al kennis maken met de tandarts: iets wat experts wel aanraden. Wat in de CBS-cijfers opvalt: er is een directe link tussen inkomen en tandartsbezoek. Slechts 71 procent van de mensen met een laag inkomen frequenteert de tandarts en maar liefst 88 procent van de Nederlanders met een hoog inkomen doet dat. Ook kinderen uit een arm gezin leggen minder vaak een bezoek af dan kinderen uit een rijk gezin: 92 procent tegenover 98 procent. De orthodontist wordt, zoals te verwachten valt, vooral bezocht door jongeren. Zo'n 36 procent van de jongeren tussen 8 en 18 jaar moet ernaartoe. Volwassenen laten veel minder vaak hun gebit corrigeren: minder dan 5 procent. De mondhygiënist, die steeds meer taken van de tandarts overneemt, is vooral druk met patiënten tussen de 40 en 65 jaar. Zo'n 42 procent van de Nederlanders in deze leeftijdsgroep bezoekt een mondhygiënist.", "published_at": "2019-03-07"}
{"id": 10679522, "title": "Geschikte vrouwen te over. Straatnamen: Verantwoordelijke commissie ziet goede kandidaten over het hoofd", "text": "Els Kloek, Agnes Cremers, Floor Boots en Santi van den Toorn helpen de 'namencommissie' graag met het vinden van vrouwen voor nieuwe straatnamen. Els Kloek, Agnes Cremers, Floor Boots en Santi van den Toorn helpen de 'namencommissie' graag met het vinden van vrouwen voor nieuwe straatnamen. Afgelopen vrijdag bleek dat de Commissie naamgeving openbare ruimte (Cnor) geen geschikte straatnamen kon vinden voor een nieuwe wijk op IJburg. Het advies om die wijk te vernoemen naar hoofdrolspelers uit de Slag om de Zuiderzee in 1573 werd door burgemeester Halsema afgewezen. Dit omdat het stadsbestuur al eerder had besloten dat straatnamen minder het domein moeten zijn van witte mannen. Voormalig Cnor-lid Marco Jongbloed gaf zaterdag in deze krant aan dat het 'in de praktijk niet eenvoudig is om voldoende namen bij elkaar te krijgen'. Dat het lastig was voor de commissie, bleek wel: om te voldoen aan het diversiteitscriterium, kwam de commissie met internationale dansstijlen als oplossing. Wij vinden deze keuze een gemiste kans en helpen de commissie en de burgemeester graag uit de brand en komen met een thema met de daarbij passende vrouwen. Beperkte creativiteit De her- en benoeming van straatnamen speelt al langer. In de zomer van 2018 wist platform De Bovengrondse nationale en internationale media op te schudden met de bedroevende constatering dat slechts 12 procent van de naar een mens vernoemde straten vernoemd is naar een vrouw. Straatnamen laten zien wie een maatschappij eert. Nu lijkt het of onze geschiedenis bijna geen vrouwen kent die iets presteerden wat men van waarde acht. Straatnamen dienen iedereen in de maatschappij te representeren. Net als commissies overigens. Vijf van de zes vaste leden van de Cnor zijn namelijk man. Burgemeester Halsema zinspeelde al op het herzien van de naam van de commissie. Dat de commissie bij het afwijzen van het 'zeehelden'-plan met internationale dansstijlen op de proppen komt, schetst de beperkte creativiteit van de commissie. Als feministische organisaties staan we ervan te kijken dat de voormalig voorzitter stelt dat het vinden van geschikte thema's en namen lastig is. In de twee publicaties van Els Kloek staan meer dan tweeduizend bijzondere vrouwen uit de Nederlandse geschiedenis. Deze zijn voor de commissie makkelijk vindbaar via het Digitaal Vrouwenlexicon Nederland en in de 1001 Vrouwen-boeken. Ook in het geschiedenisonderwijs zijn vrouwen nog zwaar ondervertegenwoordigd. Het educatieplatform F-site biedt verhalen over historische vrouwen ter aanvulling op de huidige geschiedenismethodes. Ook op deze website zijn vele inspirerende vrouwen te vinden. Traditionele machtsstructuren Een nieuw perspectief op de geschiedenis is blijkbaar nog steeds moeilijk in te denken voor velen, maar hard nodig. Door traditionele machtsstructuren en het overheersende mannelijke perspectief in de geschiedschrijving waren vrouwen tot voor kort onzichtbaar. Dat we daar anno 2019 geen genoegen meer mee nemen, zou terug te zien moeten zijn in onze straatnamen. Het was, met behulp van het project 1001 Vrouwen, een fluitje van een cent om een thema en bijpassende lijst op te stellen met namen. We leggen nu eerst twaalf namen voor, als verwijzing naar het percentage vrouwenstraatnamen in Nederland. Om in de muzikale sfeer te blijven van het laatste advies van de Cnor, presenteren wij een lijst met vrouwen uit de twintigste eeuw uit de Nederlandse geschiedenis die naam hebben gemaakt in de podiumkunsten. Indien gewenst hebben we nog veel meer kandidaten: u vraagt, wij draaien!", "published_at": "2019-03-07"}
{"id": 10679523, "title": "Linkse scherpslijpers en geringe kwaliteit", "text": "Deze weken krijgt een serie linkse scherpslijpers veel ruimte op de pagina's van Het Hoogste Woord. Daarbij worden uiteenlopende onderwerpen opgevoerd, als kapstok om de boodschap van witte schuld en zwart slachtofferschap aan te hangen. De toon is belerend, de beweringen zijn vaak onzinnig. Adinda Veltrop schrijft op 25 januari het geweld tegen vrouwen op het conto van 'het witte systeem' - zelfs al zijn de daders helemaal niet wit. Ze haalt daar het in Rotterdam vermoorde meisje Humeyra bij, die volgens de schrijfster vanwege haar huidskleur door witte rechters werd afgescheept en daardoor uiteindelijk werd vermoord. Tessel ten Zweege etaleert op 21 februari haar tunnelvisie in een stuk over seriemoordenaar Ted Bundy. Waarom kon die zo lang zijn gang gaan: \"Ted Bundy was geen 'evil genius', hij was gewoon wit.\" Emma van Meijeren wijt afgelopen zaterdag de teloorgang van het vak neerlandistiek aan 'racisme in de collegezaal', dat 'aan de orde van de dag' is. Zware claims allemaal, waarvoor geen bewijs wordt aangedragen. We horen hier duidelijk de echo van Gloria Wekker, de emeritus hoogleraar antropologie die alle problemen terugvoert op institutioneel racisme en 'white privilege', waarbij ze objectiviteit diskwalificeert als 'een schaamlapje voor de posities die mannen innemen'. Dat correspondeert met de kwaliteit van de geciteerde stukken in Het Parool; het gaat daarin om het groeperen en mobiliseren van achterbannen, achter simpele waarheden die op een spandoek passen, in filterbubbels waar feiten er niet toe doen. Eenzelfde praktijk is er natuurlijk ook ter rechterzijde, alleen krijgt die geen ruimte in Het Parool. Daar is vast een goede reden voor. Marcel van Dijk, Amsterdam", "published_at": "2019-03-07"}
{"id": 10679524, "title": ". Brieven", "text": "Linnenkast Mijn aanvankelijke plezier bij het lezen van de rubriek Binnen, waarbij diverse Amsterdammers iets vertellen over de spullen in hun huis, ebt steeds meer weg. Ik vind het namelijk superirritant dat er in de tekst items worden beschreven die door de fotograaf niet op de foto zijn gezet. Afgelopen vrijdag was het weer raak. 'Deze enorme krijtwitte linnenkast,' etc. Ik zocht verwachtingsvol naar deze kast op de foto's, maar tevergeefs. Ik zou het bijzonder op prijs stellen (en ik denk velen met mij) wanneer tekstschrijver en fotograaf van deze rubriek hun keuzes beter op elkaar afstemmen. Ireen van Bijnen, Uithoorn Afscheid is goud Twan Huys Late Night trok gemiddeld 200.000 kijkers, maar bij het afscheid/afgang 800.000. Welgeteld 600.000 extra RTL-ramptoeristen gingen kijken. Het licht gaat branden bij John de Mol, je hoort hem denken: afscheid/afgang is kijkcijfergoud, hierover moeten we een tv-format van jewelste te bedenken. Fred Caren, Amsterdam Michael Jackson Moeten wij nu, als bewonderaars van het werk van Michael Jackson, boete doen omdat we naar zijn muziek zijn blijven luisteren? Mag ik het werk van een kunstenaar alleen dan bewonderen wanneer die kunstenaar van onbesproken gedrag is? Dat maakt de spoeling wel erg dun! Veel artiesten waren vuilakken, nazi's, hoerenlopers, antisemieten, seksisten of erger. Ik verheerlijk niet de mens Michael Jackson. Ooit zag ik hem bij een kunsthandel aan zijn assistent vragen of hij een bepaald kunstvoorwerp al had? Het antwoord was nee. \"Dan wil ik er drie,\" antwoordde Michael. Hij was als mens helemaal de weg kwijt. Als muzikant sloeg hij een weg in die ik interessant genoeg vind om nog regelmatig zijn opnames te beluisteren. Ik weiger om mij daar schuldig over te voelen. Bram Wiertz, Amsterdam Sekswerkers Afgelopen dinsdag stond op Parool.nl een opiniestuk van ons over sekswerk waarin uitspraken staan waar wij niet achter staan. Dit is het gevolg van miscommunicatie van onze kant. Wij hebben een verkeerde versie naar Het Parool opgestuurd waarin geen onderscheid is gemaakt tussen de positie van raamsekswerkers en thuissekswerkers en waarmee we de indruk hebben gewekt dat thuissekswerk onveilig is. Wij willen graag benadrukken dat wij nooit onderscheid hebben gemaakt tussen vergund en onvergund sekswerk. We zijn altijd voorstander geweest van het decriminaliseren van sekswerk, het afschaffen van het vergunningstelsel en de regels die in de APV zijn opgenomen. Onze oprechte excuses voor deze fout. So Roustayar, duo-raadslid Amsterdam BIJ1 Waterschappen We moeten stemmen op drie waterschappen. Allemaal politici spreken vanuit hun eigen straatje, maar hebben geen flauw benul van waterbeheer. Zoals Chris Aalberts dinsdag in Het Parool zei: de meeste gekozen bestuurders zijn geen ingenieur, dus die zetten het licht op groen zonder zich te verdiepen in de materie. Het is niet voor niets dat er een tijdje geleden een demonstratie is geweest van technische en gespecialiseerde mensen die de noodklok luiden omdat ze niet meer worden geraadpleegd. Een vliegtuig laten we niet besturen door een gekozen politicus maar door een ervaren piloot die daarvoor gestudeerd heeft. Ons waterbeheer geven we uit handen aan leken. Renee Brokmann, Amsterdam", "published_at": "2019-03-07"}
{"id": 10679526, "title": "Hein de Kort", "text": "Eerste vrouwelijke ruimtewandeling bij ISS", "published_at": "2019-03-07"}
{"id": 10679537, "title": "Weer is Schiphol te klein. Luchtvaart: Amerikaanse airlines dienen klacht in over landingsrechten Schiphol", "text": "KLM moet wellicht de Verenigde Staten uit. Amerikaanse luchtvaartmaatschappijen Kalitta Air en Jetblue eisen sancties tegen de concurrent, omdat de Nederlandse overheid hen van Schiphol zou weren. Het Amerikaanse ministerie van Transport heeft de klachten in behandeling. Als ze worden toegewezen, kunnen KLM en vrachtdochter Martinair in de VS worden aangepakt. Je kon er lang de klok op gelijk zetten, de vrachtjumbo van het Amerikaanse Kalitta Air die donderdags en zondags van Schiphol weg denderde. De herrieschopper pendelde 15 jaar tussen Schiphol en New York, vooral met spullen van de Amerikaanse krijgsmacht voor Afghanistan, Turkije en Irak. Tot de Amerikanen zomer 2017 landingsrechten op Schiphol kwijtraakten, omdat ze niet regelmatig genoeg vlogen. Afgelopen november werd Kalitta helemaal van Schiphol verbannen, omdat het zonder landingsrechten opereerde. Sindsdien vliegt de maatschappij noodgedwongen vanuit België. Omdat Schiphol aan haar groeigrenzen zit, zijn geen nieuwe slots beschikbaar. De maatschappij claimt op basis van historische rechten juist voorrang. Volgens Kalitta, één van de tien grootste vrachtmaatschappijen ter wereld, staat de verbanning haaks op de 'open' luchtvaartovereenkomst tussen Nederland en de VS. Kalitta is daarom een procedure gestart bij het Amerikaanse ministerie van Transport en eist 'sancties en andere passende maatregelen'. 'America First' De slots zijn volgens het bedrijf 'ten onrechte ingetrokken, terwijl Nederlandse maatschappijen wordt toegestaan hun operaties voort te zetten in concurrentie met Kalitta.' En: 'Schiphol, lang één van de beste luchthavens in de wereld is nu gesloten voor VS-maatschappijen.' Het departement van Transport is op basis van deze klachten een procedure gestart, die binnen een half jaar tot maatregelen kan leiden. In lijn met Trumps 'America First' zijn eerder stappen genomen tegen maatschappijen uit China en Latijns-Amerika, die in de ogen van Washington de Amerikaanse belangen zouden schaden. Een ingreep bij KLM kan grote gevolgen hebben. Omdat de maatschappij de meeste luchtvracht in het ruim van passagierstoestellen vervoert, kunnen sancties ook gevolgen hebben voor de reizigersactiviteiten van de maatschappij. Ook Schiphol kan worden getroffen; het luchthavenbedrijf is uitbater van terminal 4 op luchthaven New York JFK. KLM verzet zich 'krachtig' tegen de aanval. \"We zijn geen partij,\" zegt een woordvoerder, \"maar we hebben wel onze zienswijze ingediend.\" Die liegt er niet om: 'Deze situatie is het resultaat van Kalitta's eigen falen om welbekende regels omtrent slots na te leven,' schrijft KLM aan de Amerikaanse regering. 'Kalitta mag haar eigen fouten niet als breekijzer gebruiken om de activiteiten van concurrenten in te perken, terwijl juist Kalitta op Schiphol gevlogen lijkt te hebben zonder over slots te beschikken. Als KLM dit zou doen, worden we ook zo behandeld. De discriminatie die Kalitta voorspiegelt, bestaat simpelweg niet.' Kalitta bijt terug: 'Van de 554 vluchten die in 2017 zonder slots en zonder consequenties op Schiphol werden uitgevoerd, waren er ruim 300 van KLM en Transavia.' Ministerieel overleg Volgens de regels vervallen start- en landingsrechten ('slots') als ze minder dan 80 procent van de tijd niet op het juiste moment worden gebruikt - niet alleen op Schiphol maar ook op veel Amerikaanse vliegvelden. Cargomaatschappijen missen die grens vaak omdat ze vanwege de onregelmatige aan- en afvoer van luchtvracht nooit precies weten wanneer ze kunnen vliegen. De zaak wordt inmiddels op ministerieel niveau uitgevochten. Het Nederlandse ministerie van Infrastructuur en Waterstaat (IenW)wijst de aantijgingen in een brief aan de Amerikaanse regering af. \"Er is geen samenhang tussen landingsrechten op Schiphol en het recht om onbeperkt tussen Europa en de VS te vliegen.\" En: 'De onafhankelijke toewijzing van slots voldoet aan de Europese regels, die bovendien voorkomen dat maatschappijen die zich er niet aan houden - zoals Kalitta - worden voorgetrokken.' De onafhankelijke organisatie die in Nederland slots toewijst, ACNL, wil niet reageren, omdat momenteel de vliegrechten voor komende zomer worden verdeeld. De organisatie stelt wel alvast dat de Amerikaanse klacht 'feitelijke fouten' bevat. Ook overhoop met de Russen In 2017 werd KLM ook ongewild slachtoffer van een staaltje internationale luchtvaartpolitiek. Nadat om dezelfde reden de Russische vrachtmaatschappij Airbridge Cargo deels van Schiphol werd verbannen, dreigde Rusland het Siberische luchtruim voor KLM te sluiten. Onder die druk kwam er een deal, waarbij KLM vliegrechten aan de Russen overdroeg. Mogelijk is Kalitta op eenzelfde afspraak uit. KLM en 'een andere maatschappij' zouden die oplossing al 'beleefd doch ferm hebben afgewezen'. Eerder verdwenen door de slotproblemen al vrachtmaatschappijen Singapore Airlines Cargo, Emirates Skycargo en Silkway goeddeels van Schiphol. Daardoor daalt de vrachtoverslag steeds verder, alleen in januari al met ruim 9 procent. Minister Cora van Nieuwenhuizen (Infrastructuur en Waterstaat) heeft naar aanleiding van de vrachtcrisis een 'local rule' opgesteld, een regeling waarbij vrachtmaatschappijen onregelmatiger mogen vliegen. Die moet nog door de slotcoördinator worden verwerkt. JETBLUE KRIJGT GEEN LANDINGSRECHTEN Ook de Amerikaanse passagiersmaatschappij Jetblue heeft de Nederlandse luchtvaart op de korrel. De prijsbreker wil dat het Amerikaanse ministerie van Transport de toegang van KLM tot de VS 'beperkt of opschort'. Jetblue zou nul op het rekest hebben gekregen bij de aanvraag van landingsrechten op Schiphol en dat wijten aan de overmacht van KLM en partner Delta Air Lines op de luchthaven. 'De concurrentiebeperkende slotpolitiek in Amsterdam is er alleen maar op gericht verdere introductie van competitieve diensten van nieuwe toetreders als Jetblue af te schrikken en de rechten van Amerikaanse maatschappijen in te perken,' schrijft de maatschappij. Jetblue wil niet ingaan op lopende zaken, maar bevestig haar Europese plannen. \"We zullen later dit jaar plannen voor transatlantische vluchten met de Airbus A321 aankondigen,\" aldus een woordvoerder. \"Routes naar Europa bieden een mogelijkheid onze bases in New York en Boston te laten groeien, maar de transatlantische markt lijdt momenteel aan hetzelfde gebrek aan competitie als destijds binnen de VS, voordat Jetblue actief werd.\"", "published_at": "2019-03-07"}
{"id": 10679555, "title": "Werkgever aan zet voor gelijk salaris. Man/vrouw: Wet moet einde maken aan loonkloof", "text": "Werknemers moeten inzage krijgen in de salarisstrookjes van collega's in vergelijkbare functies. Zo willen PvdA, GroenLinks, SP en 50Plus de loonkloof tussen mannen en vrouwen dichten. Een initiatiefwet die de vier oppositiepartijen vandaag indienen schrijft voor dat bedrijven met minimaal vijftig werknemers moeten bewijzen dat ze mannelijk en vrouwelijk personeel voor hetzelfde werk hetzelfde betalen. Nu ligt de bewijslast voor oneerlijke beloning nog bij de vrouw die vermoedt dat ze minder verdient. Zij moet dan informeren naar het salaris van haar mannelijke collega's en kan vervolgens naar het College voor de Rechten van de Mens stappen. Hoewel het is verboden om mannen en vrouwen ongelijk te belonen, blijkt uit meerdere onderzoeken dat de loonkloof hardnekkig is. Volgens berekeningen van WomenInc en Loonwijzer verdient een vrouw in haar werkende leven 300.000 euro minder dan een man. Volgens het Centraal Bureau voor de Statistiek verdienden vrouwen in 2016 bij de overheid 8 procent minder dan mannen, in het bedrijfsleven was dat 19 procent. Dat heeft grote gevolgen, stelt 50Plus-Kamerlid Corrie van Brenk. \"Een lager loon nu betekent ook een lager pensioen later. Dat is vooral een probleem als je na een scheiding alleen komt te staan. Die kloof moeten we repareren.\" Bedrijven moeten volgens het wetsvoorstel geanonimiseerde brutolonen per functie aanleveren bij een onafhankelijke instantie. Als blijkt dat ze gelijk betalen voor gelijk werk, krijgen ze een certificaat. Dat moet elke drie jaar worden vernieuwd. Welke bedrijven een certificaat hebben, komt op een website te staan. De controle komt in handen van de inspectie Sociale Zaken en Werkgelegenheid. Verzet Ook krijgen werknemers 'te allen tijde' inzagerecht in de salarissen van collega's in vergelijkbare functies. Dat punt stuitte op verzet bij een deel van de bedrijven en particulieren die konden reageren op de wetstekst. Zij stelden dat dit punt in strijd is met de privacy van medewerkers. Initiatiefnemer Lilianne Ploumen (PvdA), die twee jaar geleden aankondigde met een gelijkebeloningwet naar IJslands voorbeeld te komen, meent dat de privacy niet wordt geschonden. De wet geldt daarom ook alleen voor bedrijven met minimaal vijftig werknemers, omdat het bij kleinere ondernemers snel herleidbaar is naar specifieke collega's. \"De salarisgegevens kunnen geanonimiseerd worden. Ik vind het wel gek dat mensen zich blijkbaar geen zorgen maken over vrouwen die decennialang te weinig betaald hebben gekregen.\" PvdA, GroenLinks, SP en 50Plus hopen op brede steun. De hoop is vooral gevestigd op coalitiepartij D66, die nu nog niet wilde meedoen met de initiatiefwet. SP-Kamerlid Jasper van Dijk verwacht dat dat verandert. \"Zeker na de speech die fractieleider Rob Jetten maandag gaf, waarin hij een lans brak voor gelijke kansen.\" Van Dijk verwacht ook steun van VVD en CDA. \"Wie kan hier tegen zijn?\"", "published_at": "2019-03-07"}
{"id": 10679556, "title": "SS-uitkering is een belediging. Theodor Holman", "text": "Oud-SS'ers krijgen een uitkering van Duitsland omdat ze tijdens de oorlog gewond zijn geraakt. Dit werd onlangs ontdekt en de Duitse overheid ging onderzoeken of de SS'ers nog recht hadden op deze uitkering. Ja, hoor. \"Dat ze vrijwillig bij de SS gingen, is geen reden om de uitkering in te trekken,\" zegt Duitsland, \"dat ligt anders als ze oorlogsmisdaden begingen.\" Wat een vreemde redenering. Wie in de oorlog bij de SS ging, trad in buitenlandse dienst, hij trad in het leger van de vijand. Die vijand bezette Nederland tegen onze wil in. Misschien hebben die SS'ers zelf geen mensen doodgeschoten of gemarteld, hun leger heeft dat wel gedaan. Ik mag hopen dat de Nederlandse regering hier nog even over gaat spreken met de Duitsers. Het in dienst treden bij de vijand is volgens mij al een oorlogsmisdaad. Als het dat niet is, wat is het dan? Het is niet de politie of de brandweer bij wie je in dienst trad, het is de SS. Is het walgelijke antisemitisme waar de SS zich mee bezighield, niet een misdaad? SS'ers waren meedogenloos. Het is uiterst merkwaardig dat de Duitsers zo'n lidmaatschap van de SS niet zien als een oorlogsmisdaad. Stel je voor dat gewonde IS-soldaten een uitkering van IS krijgen. En over hen zegt men: \"Ze hebben geen misdaden begaan.\" Afgezien van het feit dat je dat niet zeker weet, ze hebben zich aangesloten bij een leger dat zich keer op keer tegen ons heeft gericht en ook daadwerkelijk tegen ons heeft gevochten. Mochten ze gewond zijn dan hebben wij dat vermoedelijk toegebracht. SS'ers horen geen uitkering te krijgen uit Duitsland. Ook al hebben ze niks gedaan. Die uitkering - dat ik dat nog moet uitleggen en schrijven - is een belediging. Het is een belediging omdat je er mee aangeeft dat die SS'ers eigenlijk geen straf verdienen. Het vreemde is dat wanneer de Duitsers menen dat die oud-SS'ers een uitkering moeten krijgen, er iets van schuldgevoel moet zijn als die uitkering de SS'ers wordt onthouden. Terwijl het toch logischer zou zijn wanneer alle slachtoffers van de SS'ers een uitkering zouden krijgen van Duitsland. De Duitse regering is het er met ons over eens dat onze moraal door de oorlog is gevormd. We zouden door de Holocaust iets beter moeten weten wat goed en fout is. Die SS'ers waren fout! t.holman", "published_at": "2019-03-07"}
{"id": 10679557, "title": "Voor oude kwajongens!", "text": "Op TyreTerminator for Playstation moet je zoveel mogelijk ouwe fietsbanden om lantaarnpalen zien te slingeren. A. Barmhart", "published_at": "2019-03-07"}
{"id": 10679558, "title": "kort nieuws", "text": "Huawei vecht met grondwet verbod in VS aan Telecomfabrikant Huawei klaagt de Amerikaanse overheid aan om het inkoopverbod van zijn producten. Volgens het Chinese concern is de maatregel van president Trump ongrondwettelijk, blijkt uit de klacht bij het gerechtshof in Texas. Federale agentschappen en hun leveranciers mogen geen Huawei-apparatuur en diensten aanschaffen. De Amerikanen vrezen dat gegevens van smartphonegebruikers via die spullen ingezien kunnen worden door Chinese veiligheidsdiensten. Vaker onveilig gevoel over gedrag scooters Steeds meer weggebruikers voelen zich onveilig door te hard rijdende scooterrijders. Dit treft nu ruim vier op de tien weggebruikers volgens onderzoek in opdracht van Veilig Verkeer Nederland (VVN). Drie jaar geleden was dat nog een op de twintig. Ook te hard rijdende auto's, onveilige oversteekplaatsen en appende automobilisten veroorzaken een onveilig gevoel. VVN bepleit nu actie tegen het opvoeren van scooters door de branche in combinatie met slimme handhaving. Jetten: meer EU-werknemers hierheen halen D66-fractieleider Rob Jetten wil dat Nederland veel meer arbeidsmigranten uit Oost-Europa haalt. In een interview met het AD wijst hij op 'alarmerende' CBS-cijfers over vacatures in productiewerk en de gezondheidszorg waar 50.000 arbeidsmigranten voor nodig zijn. \"Politieke partijen die de behoefte aan buitenlandse werknemers ontkennen, sluiten de ogen voor de realiteit. Zelfs als we alle Nederlanders die nu thuis zitten aan een baan helpen, hebben we nog mensen nodig.\"", "published_at": "2019-03-07"}
{"id": 10679685, "title": "De auto. Peiling: Rijken en huizenbezitters vervuilen het meest", "text": "Rijke mannen zijn slecht voor het milieu, is een van de conclusies van een enquête. Ze vliegen vaak en eten veel vlees. Jongeren douchen lang, 50Plusstemmers checken hun bandenspanning het vaakst. Eigenlijk is het terecht dat drie VVD'ers (premier Mark Rutte, minister van Economische Zaken en Klimaat Eric Wiebes en voorzitter van de klimaattafels Ed Nijpels) het Klimaatakkoord voor elkaar moeten boksen. Hun kiezers veroorzaken de meeste uitstoot. Uit onderzoek dat I&O Research voor het blad Binnenlands Bestuur deed onder 2600 Nederlanders blijkt dat er geen categorie is die hoger scoort. Rijken en huizenbezitters scoren ook hoger dan gemiddeld, jongeren en mensen die op de Partij voor de Dieren stemmen, doen het relatief goed. Er zijn grote verschillen tussen denken en doen. Een GroenLinkser praat honderduit over klimaatverandering, maar vliegt - na de VVD- en D66-stemmer - het vaakst. De helft van de hogeropgeleiden is flexitariër, maar eet niet minder vlees dan lageropgeleiden. Mannen komen er in het onderzoek niet best van af. Ze rijden meer auto dan vrouwen, vliegen vaker en eten 1,5 keer meer vlees. \"Hoe meer je verdient, hoe meer je uitgeeft en hoe vervuilender je bent,\" zegt onderzoeker Peter Kanne van I&O Research. \"Op zich logisch, maar er zitten ook groepen mensen bij die zichzelf duurzaam vinden, maar niet in de gaten hebben dat ze toch in de hogere regionen zitten. We spraken een meneer die zei: 'Klimaatverandering is echt een issue, maar een keer per jaar ga ik met mijn gezin met het vliegtuig op vakantie'.\" Complimenten voor de aanhangers van 50Plus en de PVV: deze mensen controleren de bandenspanning van hun auto's het vaakst en besparen op die manier 2 tot 5 procent op hun brandstofverbruik. De gemiddelde Nederlander rijdt ruim 12.000 kilometer per jaar. Mannen, rijken, hogeropgeleiden, VVD'ers en CDA'ers jagen de statistieken omhoog. De kilometervreters hebben weinig trek in verlaging van de maximumsnelheid van 130 kilometer per uur tot 100. Dat zou 16 procent uitstoot schelen. D66'ers vormen de uitzondering: zij zitten vaak op de weg, maar 40 procent van de sociaalliberalen vindt dat het wel een stukje zachter mag om het milieu te sparen. Het landelijke gemiddelde is 31 procent. Vliegen Je moet het de GroenLinksers nageven: geen groep kiezers die vaker 'CO2-compensatie' aanvinkt bij het boeken van een nogal milieuvervuilend vliegticket: dat doet namelijk 27 procent. Ook voelen ze zich het vaakst (32 procent) schuldig als ze op Schiphol door de gate lopen. Maar betekent dat ook dat ze massaal het vliegtuig mijden? Zeker niet. Na VVD- en D66-kiezers zijn GroenLinks-kiezers het meest vlieglustig van allemaal, met 0,83 vluchten per jaar. Ruim de helft van de Nederlanders stapte de afgelopen twee jaar een of meerdere keren op het vliegtuig. Jongeren vliegen een stuk meer dan ouderen, hogeropgeleiden bijna vier keer zoveel als lageropgeleiden. De hogeropgeleiden verkeren sowieso een beetje in tweestrijd. Dubbel zo vaak als lageropgeleiden voelen ze zich schuldig over hun vlieggedrag, maar tegelijk beschouwt 45 procent van hen het vliegen naar verre oorden als een luxe die ze zichzelf gunnen en niet willen opgeven. Vliegschaamte blijkt in Nederland nog niet erg ingeburgerd. Gemiddeld 13 procent heeft er weleens last van. Stemmers van rechtse partijen als de VVD en het Forum voor Democratie kennen weinig schuldgevoelens: in beide gevallen slechts 7 procent. Vlees Een van de voedselsoorten die de meeste milieuschade veroorzaakt is vlees. Daar is een deel van de Nederlanders zich wel bewust van; 6 procent noemt zich veganist of vegetariër - al eet een derde van hen nog wel vis. Ruim een kwart van de vleeseters zegt in de toekomst vaker voor een alternatief te willen kiezen. En dan zijn er nog de flexitariërs: mensen die een of een paar dagen per week geen vlees of vis eten. Vooral veel hogeropgeleiden scharen zich in die categorie: 49 procent. Blijkbaar hebben de gestudeerden onder ons de keren dát ze een biefstuk of varkenshaasje naar binnen werken extra trek, want in totaal eten ze meer vlees dan lageropgeleiden. Mannen (684 gram per week) zijn aanzienlijk grotere carnivoren dan vrouwen (450 gram), jongeren (718 gram) pakken vaker het vleesmes dan 65-plussers (420 gram). Zelfs kiezers van Partij voor de Dieren laten vlees niet massaal links liggen. Slechts 22 procent van hen is (een soort van) vegetariër of veganist. PVV'ers eten veruit het meeste vlees, 671 gram. Vleeswroeging (8 procent) komt nog minder voor dan vliegschaamte (13 procent). Hoe meer vlees mensen eten, hoe minder ze zich er voor generen; 11 procent van de vleesliefhebbers vindt dat ze eigenlijk vegetariër zouden moeten worden. Energieverbruik Ook hier weer een veeg uit de pan voor de hogeropgeleiden. Ze hebben vaker een houtkachel of open haard, wonen relatief vaak in een woning met een ongunstig energielabel en douchen ook nog eens langer dan lageropgeleiden. Dat douchegedrag levert meer inzichten op. Zo is rijkdom geen reden om langer te douchen, staat de SGP'er in tegenstelling tot de PVV'er heel calvinistisch geen minuut langer onder de douche dan nodig en douchen 18- tot 24-jarigen liefst twee keer zo lang als ouderen. Moeten de woningen echt van het gas af? Voor 13 procent van de Nederlanders is dat uitgesloten. Een veel grotere groep is sceptisch over de alternatieven. Over de veelgenoemde warmtepomp bestaat bij huizenbezitters veel scepsis. Bijna 60 procent vindt deze vervanger van de cv-ketel te duur, een kleine 40 procent betwijfelt of de pompen in staat zijn om de woning goed te verwarmen. Zonnepanelen hebben een veel beter imago. Meer dan de helft van de woningeigenaren vindt dat ze bijdragen aan het klimaat en dat ze technisch goed functioneren. PS30 Groen denken is makkelijk, maar doen", "published_at": "2019-03-07"}
{"id": 10679687, "title": "Rapcarrière vanuit de cel", "text": "De gedetineerde rapper behaalde de status gouden plaat met zijn nummer Ride or Die. De veroordeelde crimineel Jason L., ook bekend als rapper Djaga Djaga, heeft een hit gescoord vanuit de gevangenis. Op radiozender FunX is hij op vrolijke toon gefeliciteerd. Ride or Die bracht Djaga Djaga in januari uit vanuit de cel. Inmiddels is het nummer zes miljoen keer gestreamd op Spotify, waarmee het de status van gouden plaat heeft behaald. Fernando Halman, radio-dj bij de Amsterdamse tak van hiphop- en urbanzender FunX (deel van de NPO), feliciteerde de gedetineerde gisteren met zijn succes. \"Hij zit vast, hij zit momenteel een gevangenisstraf uit van veertien jaar,\" zegt Halman. \"Maar het houdt hem niet tegen: hij gaat gewoon lekker door met muziek brengen. ( ) Het is ongelooflijk hoe powerful muziek is.\" Djaga Djaga bedankt in een geluidsopname voor de goede wensen en zegt dat zijn succes een onbeschrijfelijk gevoel geeft. \"Het is mijn eerste gouden plaat, en niet zomaar een gouden plaat. Ik weet wel zeker dat ik de eerste Nederlandse artiest ben die vanuit de gevangenis goud gaat.\" Hij vertelt dat zijn medegedetineerden allemaal blij voor hem zijn. Een woordvoerder van het ministerie van Justitie zegt in De Telegraaf dat het interview zonder toestemming is gegeven, terwijl contact met de media altijd moet worden goedgekeurd. Er wordt nu onderzoek gedaan naar het voorval. \"Als daar aanleiding toe is, wordt de gedetineerde passend gesanctioneerd.\" Jason L. is tot veertien jaar cel veroordeeld voor zijn betrokkenheid bij de liquidatie van crimineel Abderrahim 'Appie' Belhadj op 9 mei 2016 in de flat Kikkenstein in Amsterdam-Zuidoost. Zijn lange celstraf weerhoudt hem er niet van zijn rapcarrière voort te zetten, die hij heel jong begon als frontman van de rapformatie Green Gang.", "published_at": "2019-03-07"}
{"id": 10679693, "title": "Zeker 2002 vrouwen voor straatnamen", "text": "Het Pia Beckplein, de Louise Wondelstraat en de Friede Belinfantelaan. Wat deze fictieve straten gemeen hebben? Ze zijn vernoemd naar vrouwen uit de twintigste-eeuwse Nederlandse geschiedenis die als respectievelijk jazzpianiste, danseres en celliste/verzetsvrouw hun sporen verdienden. Als het aan historica Els Kloek ligt krijgen nieuwe bewoners van Centrumeiland op IJburg een adres vernoemd naar een van deze podiumdieren. Samen met Agnes Cremers van F-site, een onderwijsplatform dat geschiedenisleraren materiaal biedt om meer vrouwen in hun lessen op te nemen, en Santi van den Toorn en Floor Boots van feministenclub De Bovengrondse breekt Kloek vandaag in Het Parool een lans voor meer vrouwenstraatnamen in Amsterdam, om te beginnen met 12 vrouwen uit de podiumkunsten. Dat cijfer is niet willekeurig: slechts 12 procent van de Nederlandse straten die naar personen vernoemd zijn, ontleent zijn naam aan een vrouw. De auteurs reageren op uitspraken van Marco Jongbloed, ex-lid van de Amsterdamse straatnamencommissie Cnor. Jongbloed zei zaterdag in deze krant dat het niet eenvoudig was om voldoende geschikte namen van vrouwen en migranten bij elkaar te krijgen om straatnamen naar te vernoemen. Onzin, vinden de auteurs. Er bestaan allerlei initiatieven om vrouwen uit de Nederlandse geschiedenis en die van de voormalige koloniën een gezicht te geven. Naast F-Site is er het Digitaal Vrouwenlexicon van Nederland, en Els Kloek maakte zelf de afgelopen jaren twee overzichtsboeken vol met in totaal 2002 vrouwen uit de Nederlandse geschiedenis. De auteurs hebben hun lijst ook naar de straatnamencommissie gestuurd, en naar burgemeester Femke Halsema. Ze hebben nog veel meer namen voorhanden, zo schrijven ze op Het Hoogste Woord. 'U vraagt, wij draaien.' Het Hoogste Woord: Geschikte vrouwen te over → 24 Ja zuster, nee zuster", "published_at": "2019-03-07"}
{"id": 10679694, "title": "Maduro zet ambassadeur van Duitsland uit", "text": "Venezuela zet de Duitse ambassadeur, Daniel Martin Kriener, het land uit. De regering van president Nicolás Maduro heeft hem tot ongewenst persoon verklaard. Het Venezolaanse ministerie van Buitenlandse Zaken zegt op zijn website dat Kriener zich heeft bemoeid met interne aangelegenheden. Kriener heeft 48 uur om het land te verlaten. Zonder verder in detail te treden beschuldigt Venezuela hem ervan de internationale diplomatieke normen te hebben overtreden. Kriener was met ambassadeurs en diplomaten van andere Europese landen maandag naar het vliegveld gegaan om oppositieleider Juan Guaidó te steunen. Onder hen was ook een Nederlandse diplomaat. De meeste westerse landen, waaronder Nederland en Duitsland, erkennen Guaidó als het wettige staatshoofd van Venezuela en steunen zijn plan om een overgangsregering te installeren voorafgaand aan vrije verkiezingen. Maduro zegt dat hij het slachtoffer is van een staatsgreep. Onwrikbare steun De Duitse minister van Buitenlandse Zaken Heiko Maas zei gisteren dat Duitsland en zijn Europese partners Guaidó zullen blijven steunen. \"Dit is een onbegrijpelijke beslissing, die de situatie laat escaleren. De Europese steun voor Juan Guaidó is onwrikbaar.\" Maandag had de Duitse ambassade op haar Twitteraccount gezegd dat Kriener hoopte dat Guaidó's terugkeer 'een stap is in de richting van een vreedzaam en politiek proces om de Venezolaanse crisis te overwinnen'. Maduro noemde zijn tegenstanders dinsdag 'opportunisten en lafaards', maar sprak daarbij de naam van Guaidó niet uit. Voor zaterdag hebben beide rivalen demonstraties aangekondigd. In een toespraak in het parlement heeft Guaidó de uitzetting van de ambassadeur veroordeeld. \"Ze bedreigen een belangrijk Europees land dat humanitaire hulp verleent aan Venezuela.\" In gesprek met het Duitse weekblad Der Spiegel roept hij Europa op meer financiële sancties af te kondigen tegen het regime van Maduro. Daarmee moet worden voorkomen dat de inkomsten van Venezuela worden misbruikt. De VS heeft al aangekondigd meer sancties in te stellen. Van nog eens 77 mensen die betrokken zijn bij het regime van Maduro is het visum ingetrokken.", "published_at": "2019-03-07"}
{"id": 10680571, "title": "Trump is niet de grote dealmaker. rob de wijk", "text": "Ik weet niet hoe Kim Jong-un zich voelde toen hij vanuit Vietnam huiswaarts reisde. Misschien was hij zo woedend over het mislukte overleg met Trump dat hij vanuit zijn gepantserde trein de opdracht gaf om installaties voor het lanceren van satellieten en het testen van raketmotoren, die hij eerder beloofde te ontmantelen, weer in gebruik te nemen. Deze week verschenen althans berichten die daarop duiden. Dat hij niet blij was met de uitkomst van de top met president Trump ligt voor de hand. Maar net als Trump had hij overvraagd. Trump wilde complete en verifieerbare denuclearisatie zodat Noord-Korea Amerika en zijn buren niet langer met kernwapens zou kunnen bedreigen. Pas daarna zouden de sancties kunnen worden opgeheven. Mij leek dat een eis waar Kim Jong-un niet aan kon voldoen. Kernwapens zijn de enige troef van een land dat zo arm en onbeduidend is als Noord-Korea. Als Kim een vijandbeeld weet te creëren dat kernwapens rechtvaardigt, kunnen ze zelfs een symbool van nationale trots worden. Het afketsen van een deal zal Kim intern politiek nauwelijks raken omdat Trumps opstelling in Hanoi bevestigt dat Amerika nog steeds vijand nummer 1 is. Dit vijandbeeld maakt dat Kims eis dat Amerika eerst zijn troepen uit Zuid-Korea moet terugtrekken alvorens hij nucleair gaat ontwapenen daarom ook van een onverbiddelijke logica. Ook de veelgehoorde stelling dat hij omwille van zijn hongerende bevolking had moeten toegeven, past niet in Kims logica. Zijn land zit financieel aan de grond en mede door de sancties bevindt de voedselproductie zich op een tienjarig laagterecord. Inmiddels is 44 procent van de bevolking ondervoed. Maar voor de positie van Kim is dat geen probleem. Hongerende mensen blijken historisch gezien niet in opstand te komen. Daarvoor zijn ze te veel met overleven bezig. Ik geef toe dat dit soort redeneringen niet fijn zijn om te horen, maar ze zijn helaas wel waar. De enige echte bedreiging voor zijn positie zouden zijn generaals kunnen zijn. Maar met afvalligen wordt korte metten gemaakt. Ik ben vermoedelijk de laatste westerling die de Noord-Koreaanse generaal Hyon Yong-chol de hand schudde voordat hij in 2015 met luchtdoelartillerie werd geëxecuteerd. Hij zou subordinatie hebben gepleegd. Als Kim als een Deng Xiaoping de geschiedenis wil ingaan dan moeten, precies zoals hij eiste, eerst alle sancties worden opgeheven om vervolgens, net zoals Deng dat met China deed, de deuren open te zetten om te kunnen gaan werken aan welvaart en veiligheid van het volk. Precies daarom eiste hij in ruil voor de ontmanteling van zijn belangrijke nucleaire installaties van Yongbyon en Tongchang-ri, het schrappen van alle VN-sancties. Als Trump hiermee akkoord was gegaan kon Kim bovendien zijn kernwapens en raketten voorlopig houden. Trump ging hier terecht niet mee akkoord, maar creëert met zijn eis van algemene denuclearisering wel een patstelling die niet gemakkelijk te doorbreken is. Bovendien moet het hem nu wel duidelijk zijn dat dit soort één-op-één diplomatie schadelijker is voor hem dan voor Kim. Hij is niet de grote dealmaker. Trump is terug bij af en een oplossing is niet in zicht.", "published_at": "2019-03-08"}
{"id": 10680572, "title": "Beker laat weten dat je in bent voor een praatje. uitgelicht", "text": "Naar aanleiding van het artikel 'Maak eens wat vaker een kletspraatje' (Tijd, 2 maart) wijs ik graag op een prachtig initiatief in Noorwegen om mensen op een ontspannen manier met elkaar in verbinding te brengen: skravlekopp. Initiatiefnemer is de Noorse Venke Knutsen. In 2017 hoorde ze een bericht dat in haar land één op de vijf mensen eenzaam is. Ze hoorde \"over een samenleving waarin we vergeten zijn om om ons heen te kijken, om naar de ander te kijken\". Skravle is Noors en betekent babbelen of kletsen. In restaurants/cafés is het sindsdien mogelijk om uit 2 verschillende bekers te kiezen voor je koffie of thee: één zonder opdruk en de andere met de opdruk 'skravlekopp' wat dus vrij vertaald een 'kop voor een kletspraatje' betekent. Kies je voor de tweede dan sta je open voor een gesprekje en kan het zijn dat iemand bij je aanschuift. Ben je nieuw in een stad, dan zou je op deze manier met anderen in contact kunnen komen. Voor zowel jongeren als oudere mensen die zich eenzaam voelen kan dit initiatief helpen om naar buiten te gaan. En even contact hebben met een ander kan gewoon gezellig zijn. Gezien de toenemende individualisering lijkt mij dit een prachtig idee voor onze Nederlandse horeca die er ook nog garen bij kan spinnen. Heine van Leeuwen Groningen", "published_at": "2019-03-08"}
{"id": 10680573, "title": "lezersreacties", "text": "Decadente bui Ik kampeer regelmatig op kleine afgelegen terreinen met bescheiden voorzieningen, waar vaak muntdouches aanwezig zijn. Omdat de energie meestal wordt geleverd door flessengas wil men graag dat er kort wordt gedoucht. In mijn toilettas heb ik een fotobusje met munten van 50-eurocent, want zonder munt geen douche. Meestal is dat goed voor vier minuten doucheplezier. Dat is uitstekend te doen. Afhankelijk van de afstelling houdt de watertoevoer dan op of blijft alleen het koude water stromen. In een decadente bui gooi ik er een enkele keer nog een tweede munt in. Fred Bos Winterswijk Zinvolle invulling Toen mijn man en ik op jonge leeftijd ontdekten homoseksueel te zijn, realiseerden wij ons, onafhankelijk van elkaar, al heel snel dat wij nooit eigen kinderen zouden krijgen. En dat vonden wij een 'natuurlijke' zaak. Inmiddels zijn we meer dan een halve eeuw verder en denken we daar nog steeds zo over. Wel zorgen we zo goed mogelijk en zonder kunstmatige ingrepen voor drie pleegzonen van wie zij en wij hun ouders kennen. Voor ons en voor hen een zinvolle en bevredigende invulling van het leven. Adriaan Rodenburg Haringhuizen Onmiddellijk verbieden Wij wonen in Drenthe in het buitengebied en als ik zie wat er hier op de landbouwakkers aan gif wordt gespoten, verbaast het mij niet dat de Nederlandse wateren vervuild zijn. Ook hier worden steeds meer bloembollen geteeld waaronder veel lelies. Verschrikkelijk wat daar aan gif wordt gespoten. Ik zou zeggen: onmiddellijk verbieden. H. Bakker Zuidwolde Zelf initiatief Uit het commentaar naar aanleiding van de rede van Rob Jetten (Opinie, 6 maart) kan zijdelings worden afgeleid dat men vindt dat de mogelijkheid dat ouders met vermogen hun kinderen een duw in de rug kunnen geven op de woningmarkt, tot een groot verschil in maatschappelijke kansen leidt, en aldus tot een onterechte voorsprong voor die kinderen. Ik vraag me af wat er mis is met particulier initiatief van ouders die met hard werken en spaarzaam leven iets hebben opgebouwd om hun kinderen te helpen op de moeizame woningmarkt voor starters. De overheid doet niets anders dan met allerlei subsidies, toeslagen en stimuleringsregelingen (jonge) mensen, veelal terecht, op gang te helpen en te houden. Zodra ouders zelf initiatief tonen, wordt dat min of meer als onterecht gekwalificeerd. Of is dit in het politiek correcte denken te neo-liberaal gedacht? Rim de Kroon Andijk Mystiek 'Intelligent in zijn passing, maar vooral ook mannelijk in zijn duels', schrijft Henk Hoijtink over een Ajacied die in Madrid respect verdiende (Trouw, 6 maart). Met grote bewondering lees ik zijn beschouwingen. Ik heb altijd gedacht dat voetbal een heel gewone sport is. Hoijtink verheft het naar een hoger plan en maakt er iets mystieks van. Morgen ga ik weer kijken naar mijn onlangs met voetballen begonnen kleindochter. Is zij ook intelligent in haar passing en mannelijk in haar duels? Vast wel, zeker in mijn ogen. Job Dienske Uithoorn", "published_at": "2019-03-08"}
{"id": 10680577, "title": "Veiligheid van patiënt is wél in het geding", "text": "ZORG Terecht maken mensen in een deel van Nederland zich zorgen over het sluiten van spoedposten en zieken-huizen, vindt Berend Jansen. Dan maar wat langer in de ambulance', luidt de kop van het artikel over het wegvallen van spoedeisende hulpposten (seh) in den lande (De Verdieping, 5 maart). Dat de bevolking zich zorgen maakt over de veiligheidssituatie is een reflex die niet strookt met de reeds bestaande realiteit, lijkt het artikel uit te stralen. Echter niet alleen patiënten, maar ook huisartsen maken zich zorgen over de veiligheid bij het sluiten van een spoedeisende hulp en zij weten natuurlijk dat hoog complexe zorg vaak doorrijdt naar een meer gespecialiseerd ziekenhuis. In het gebied Lelystad, Dronten, Urk en de Noordoostpolder wonen 180.000 mensen die, sinds de sluiting van de seh in Lelystad, niet in de buurt leven van een spoedeisende hulp. Dat dit wringt met het veiligheidsgevoel van de bevolking in deze regio behoeft geen toelichting en is, zeker als de problematische situatie rond de verloskunde op Urk wordt meegewogen, een terechte zorg. Urk is de gemeente met het meeste bevallingen per 1000 vrouwen van heel Nederland. Een groot deel van die bevallingen vindt thuis plaats onder begeleiding van de huisarts of verloskundige. In die situatie heb je een snel bereikbare tweedelijns klinische verloskundeafdeling nodig als achterwacht. Werkelijke aanrijtijden Sinds de sluiting van het ziekenhuis Lelystad heeft bij de ambulancedienst een succesvolle opschaling plaatsgevonden. Met trots melden zij dat de aanrijtijden (de tijd tussen de melding op de centrale en de aankomst bij de patiënt) behoren tot de kortste in Nederland. Hier geldt een prestatienorm van 15 minuten. In het artikel wordt gesproken over de 45-minutennorm die staat voor vervoer naar een ziekenhuis toe. Dit is overigens geen prestatienorm maar een arbitraire rekennorm. In deze rekennorm scoort Urk 44 minuten en dus, melden de veiligheidsinstanties met klem, bestaat er geen witte plek in dit gebied als het gaat om spoedzorg en verloskunde. Dat de werkelijke aanrijtijden de 45-minutennorm met grote regelmaat ver overschrijden, mag hier blijkbaar niet als formeel argument gebruikt worden. Voor huisartsen zijn, sinds het wegvallen van de back-up van een spoedeisende hulp, de risico's bij het uitoefenen van hun vak toegenomen. In de nachten bestrijken zij met twee artsen een gebied met een diameter van zo'n 70 kilometer (ter vergelijking: dit is een grotere afstand dan die van Amsterdam naar Rotterdam). Valse verwachtingen De afgelopen jaren zijn de huisartsenposten zich in het ziekenhuis gaan huisvesten, dit om een betere samenwerking met de tweede lijn te bewerkstelligen. Nu die tweedelijnsvoorziening in de nacht is weggevallen worden er valse verwachtingen bij patiënten gewekt. Immers daar waar ze een spoedeisende hulp verwachten treffen ze nu, gedurende de tijden dat de huisarts visite rijdt, een dichte deur. Een potentieel veiligheidsrisico. Het sluiten van een spoedeisende hulp is één, het sluiten van een ziekenhuis is wat anders. Dit laatste zorgt voor grote ontregeling voor huisartsen en patiënten. Ook omliggende ziekenhuizen worden overbelast. Recent werd een patiënt met intoxicatie vanuit Lelystad in Heerenveen opgenomen, alle dichterbij gelegen ziekenhuizen kenden een opnamestop. Huisartsen, verloskundigen, de twee aan dit gebied verbonden ziekenhuizen (Harderwijk en Sneek) en de ambulancedienst doen hun uiterste best om in samenwerking verantwoorde zorg te blijven bieden voor de mensen in de regio. Dit neemt niet weg dat er een veiligheidsrisico is ontstaan. De bewering 'dan maar wat langer in de ambulance' volstaat in ons gebied niet.", "published_at": "2019-03-08"}
{"id": 10680660, "title": "'God heeft een relatie met de hele wereld, niet alleen met mensen'", "text": "groene theologie - interview - Kerken doen zondag mee aan de klimaatmars. Een goede zaak, vindt predikant Trees van Montfoort, maar ze mist een theologische onderbouwing. Op zoek naar goede boeken over een duurzame doordenking van de Bijbel, kon de milieubewuste theoloog, predikant en publicist Trees van Montfoort alleen Engelstalige publicaties vinden. Ze miste een verhaal voor Nederland en besloot daarom zelf maar een boek te schrijven over theologie, duurzaamheid en geloof. In 'Groene theologie' betoogt ze dat in de Bijbel niet de mens centraal staat, maar de relatie tussen God en de héle aarde, ook dieren en de planten. Van Montfoort (62) vlooide vorige week de drukproeven door op de laatste foutjes. De officiële presentatie - met prinses Irene - is pas in mei, maar over anderhalve week ligt 'Groene theologie' al in de winkel. Vanwege de grote belangstelling heeft de uitgeverij de verschijningsdatum vervroegd. \"Kennelijk is er behoefte aan\", constateert Van Montfoort met voldoening. De beweging van groene kerken verwelkomt continue nieuwe kerken, moskeeën en synagoges die in de weer zijn met zonnepanelen en andere duurzame dingen. Kerken doen zondag mee aan de klimaatmars, er is een christelijk klimaatlied geschreven, er is een speciaal 'groen' gebed. Waarom is er nog groene theologie nodig, het loopt toch prima zo? \"Ja en nee. De groene kerkenactie is heel praktisch gericht. Er is een gereedschapskist voor groen kerkbeheer. Dat is heel belangrijk, maar het blijft vaak iets voor een klein groepje. Als de zonnepanelen op het dak liggen, komt er hoogstens nog fair-tradekoffie en dan stopt het. Zelden werkt het door naar de hele geloofsgemeenschap en het verandert de theologie nog maar weinig. Er is geen plek voor groene theologie in de dienst, in de liturgie. Ik zie wel beweging. De klimaatmars begint en eindigt met een kerkdienst. Ik vind het heel goed dat die demonstratie er is en dat kerken meedoen. Maar er is ook behoefte aan theologische onderbouwing in de Nederlandse context. Het gaat niet alleen om doen, maar ook om denken.\" De Bijbel is geschreven in een tijd waarin milieuproblemen niet bestonden. Welke betekenis kan dat boek hebben voor de hedendaagse ecologische kwesties? \"De Bijbel geeft geen antwoorden op de ecologische crisis waarin we nu verkeren. Nu gaat het vaak zo: of we weten niet wat we met de problemen aanmoeten en kijken dan in de Bijbel wat we moeten doen. Dat is moeilijk te vinden. Of we weten precies wat we moeten doen, we vinden dat we minder moeten vliegen, of minder vlees moeten eten. En dan kijken we in de Bijbel of we teksten kunnen vinden die onze overtuiging bevestigen. Dan neem je de Bijbel ook niet serieus. Je kunt niet zomaar in de Bijbel zien hoe te handelen. Je moet kijken naar het hele beeld, hoe de Bijbel het plaatje van God en de wereld neerzet.\" Is dat plaatje dan wel eenduidig? \"Nee, het verschilt. Duidelijk is dat de mens in de Bijbel nooit buiten de schepping staat. Dat is een heel ander wereldbeeld dan het huidige. In de moderniteit staat de mens centraal en dat is in de moderne theologie niet anders. De natuur is een gebruiksvoorwerp, een hulpbron die niet op moet raken. Maar het is een degradatie van dieren en planten om hen als hulpbron te zien en niet als medeschepselen. In dit denken is God op de achtergrond geraakt, of hij wordt niet meer gezien boven mensen maar ín mensen. Als God in de mens zit, dan is de mens schepper geworden, dan wordt hij een absolute heerser over de schepping. Dan mist er iets heel wezenlijks: de mens is schepsel, maar ook medeschepsel met anderen, met planten en dieren. We zijn deel van het ecosysteem. God heeft een relatie met de hele wereld, en niet alleen met mensen.\" Gelovigen zien de Bijbel vaak als het verhaal van God met mensen. Zitten zij fout? \"Je bent altijd mens, maar het maakt wel uit of je de mens ziet als onderdeel van de wereld, of als boven de wereld, of erbuiten. In het verhaal van Job, die wil weten waarom hij zo moet lijden, laat God hem wilde dieren zien en twee monsters, in de moderne vertaling een krokodil en een draak. Dat doet God om Job te doen beseffen dat het niet om hem draait, maar dat hij deel is van een groter geheel. Het gaat in de Bijbel ook vaak om levende wezens, mens en dier worden samen genoemd. Over de stad Nineve zegt God dat dat een stad is van mensen en dieren, maar in de preek wordt dat laatste vaak genegeerd. God sluit ook niet alleen een verbond met Noach, maar met alle levende wezens. Ook de dieren hebben de zondvloed overleefd, ook zij komen uit de ark te voorschijn. En de regenboog staat voor een band met de hele aarde, niet alleen met mensen.\" Hoe verhoudt zich dat tot de christelijke gedachte dat de mens de kroon is van de schepping? \"Dat staat niet in de Bijbel.\" En dat de mens zal heersen over de dieren en de aarde, is dat ook geen Bijbels beeld? \"Ja, dat staat er wel. Dat is inderdaad een lastige tekst. Die moet je niet uit de weg gaan, dat is te makkelijk. Er zijn hele discussies over. Wat versta je onder de mens, is dat iedereen, of is dat alleen een man? Sommigen zeggen: dit is een voorbeeld van mannelijke arrogantie, weg ermee. \"Ik kijk naar de context. God schiep eerst het land, het water, de zon, de dieren en dan pas de mens. Dat is de dominante soort en die moet dus zorgen voor de aarde. Het verhaal is geschreven aan het eind van de periode dat het volk Israël in Babylon in ballingschap zat. Je kunt de tekst ook zien als bemoediging om de grond opnieuw te bebouwen. Je kunt het, zegt God. Zo heb ik het uitgelegd.\" Bij de klimaatmars gaan mensen de straat op voor stevige maatregelen om opwarming van de aarde tegen te gaan en de aarde leefbaar te houden. Wie anders dan mensen kunnen voor het leven van planten en dieren opkomen? \"Mensen hebben een verantwoordelijkheid, daarin verschillen ze van planten en dieren. Maar verantwoordelijkheid is iets anders dan denken dat je alles onder controle hebt, dat je er boven staat. \"Het is belangrijk om te beseffen dat we het niet helemaal in eigen hand hebben. Het klimaat is een systeem dat te groot is om te bevatten. Het betekent niet dat je niets moet doen, maar je moet wel je beperkingen zien.\" U wilt met uw boek ook mensen buiten de kerk bereiken. Wat kunnen zij hebben aan groene theologie? \"Veel mensen denken dat het christendom de milieuproblemen heeft veroorzaakt. Deels is dat ook wel zo, door de mens zo boven de schepping te stellen en de aarde als gebruiksvoorwerp te zien. Maar er zijn in het christendom ook veel andere bronnen te vinden om ecologischer met de aarde om te gaan. In de milieubeweging is er veel sympathie voor het boeddhisme, met zijn respect voor alle levende wezens. Maar je kunt het dus ook dichter bij huis zoeken.\" Groene Theologie, Trees van Montfoort, uitgeverij Skandalon, 320 pagina's, 27.50 euro Wie is Trees van Montfoort? Trees van Montfoort (1956) komt uit een katholiek gezin. Ze studeerde theologie aan de Katholieke Theologische Universiteit Utrecht. Ze kon als vrouw geen priester worden. Ze werkte tien jaar bij de KRO. Daarna werd ze protestant, ze was toen al begonnen aan de predikantenopleiding van de Hervormde Kerk in Leiden. De theologe was kerkelijk werker in Den Haag en predikant in Sint Michielsgestel. Ze werkte als hoofd communicatie bij het dienstencentrum van de voorloper van de Protestantse Kerk in Nederland. In 2005 begon ze haar eigen bedrijf, Van Montfoort communicatie en journalistiek. Klimaatlied Theoloog en dichter André Troost maakte een klimaatlied, dat gezongen kan worden bij de demonstratie en in kerkdiensten. Afgelopen zondag gebruikte Trees van Montfoort al het klimaatgebed dat dominee Nynke Dijkstra heeft geschreven. In het gebed staat dat de schepping kreunt, in het lied huilt de schepping. \"Het is heel goed dat de schepping geen ding is, maar een subject. De schepping laat weten dat het zo niet langer gaat\", reageert Van Montfoort. \"Het lied spreekt over Gods werk, het is dus niet van mensen. Vanuit de groene theologie is dit een mooi lied en een mooi gebed.\" Kyrieleis, heb medelijden, de schepping klaagt, de aarde huilt - akkers en weiden: straks woestijnen, het voedsel schaars, de grond vervuild. Kyrieleis, heb medelijden, de schepping kreunt, de aarde vraagt: gun ons de tijd nog te vermijden dat al wat leeft wordt weggevaagd. Kyrieleis, heb medelijden, de schepping schreeuwt, de aarde zucht - hoe konden wij zo bruut ontwijden uw werk: het land, de zee, de lucht? Kyrieleis, heb medelijden, de schepping roept, de aarde smeekt - dit is toch niet het eind der tijden, nu hebzucht wereldwijd zich wreekt? Kyrieleis, heb medelijden, de schepping bidt, de aarde hoopt op U, op ons - een jaargetijde dat al ons vuil in schoonheid doopt. André F. Troost", "published_at": "2019-03-08"}
{"id": 10681652, "title": "SP vol op het orgel over migratie", "text": "Verkiezingen - Onrust binnen de SP: een deel van de achterban vindt dat de partij verrechtst met haar standpunt over vluchtelingen. De SP sluit deals om vluchtelingen te weren niet langer uit. Lilian Marijnissen kwam er onlangs over vertellen bij 'Jensen', WNL en 'Buitenhof'. \"Ik ben erg voor mensen helpen\", lichtte de fractievoorzitter het vluchtelingenstandpunt van de SP toe op de bank bij Robert Jensen, \"maar ik geloof niet dat het helpt dat iedereen dan hierheen komt.\" In aanloop naar de Provinciale Statenverkiezingen van 20 maart en de Europese verkiezingen in mei spreekt de SP zich stevig uit over vluchtelingen en migratie. De partij sluit vluchtelingendeals met Noord-Afrikaanse landen, bedoeld om migranten mondjesmaat in Europa toe te laten, niet langer uit. Die koerswijziging leidt tot onrust bij de achterban. Toen de partijraad eind februari de migratieparagraaf in het Europees programma besprak, concludeerde Pieter Schol, voorzitter van de afdeling Rotterdam, dat de SP 'bereid is om deals te sluiten met dictators'. Er ontstond een felle discussie, die uitmondde in een spannende stemming: 384 leden stemden voor de passage in het programma, 269 tegen. Binnen de partij pleit 'De Groep', waarvan niet alle initiatiefnemers zich bekendmaken, voor een 'ruimhartig en menswaardig' asielbeleid. Dik 250 SP-leden ondertekenden het manifest van De Groep. Daarnaast stapten de afgelopen maanden enkele raadsleden die zich niet langer konden vinden in de asiel- en integratiekoers uit de partij. \"Ik wilde de boel even scherp zetten\", zegt Pieter Schol ruim een week later over zijn uitlatingen tijdens de partijraad. De afdeling Rotterdam geldt als de luis in de pels van de partij, die ervoor waakt dat het vluchtelingenstandpunt verrechtst. \"Dit soort zaken ligt in Rotterdam gevoeliger\", licht fractievoorzitter Aart Zevenbergen toe. In een stad met meer dan 170 nationaliteiten is volgens hem van angst voor migranten en vluchtelingen minder sprake. De Rotterdammers zien de partij opschuiven sinds Marijnissen het fractievoorzitterschap overnam van Emile Roemer. Al vlak na haar aantreden in 2018 kondigde zij die koerswijziging aan. In de Volkskrant zei zij niet principieel tegen vluchtelingendeals te zijn. Schol: \"Roemer was wat softer, Lilian gaat voller op het orgel.\" Niettemin roemt hij het 'lef' van de partijleider, omdat ze een breder geluid wil vertolken. \"Het denken moet niet stilstaan.\" Volgens de asielwoordvoerder in de Kamer, Jasper van Dijk, is er helemaal geen sprake van een andere koers. \"Wel zijn Lilian en ik ons standpunt meer gaan uitwerken.\" De SP staat niet afwijzend tegen overeenkomsten met Noord-Afrikaanse landen, omdat die mogelijk kunnen voorkomen dat vluchtelingen in gammele bootjes op de Middellandse Zee om het leven komen, zegt Van Dijk. \"Bij voorbaat sluiten we afspraken met Afrikaanse landen niet uit. Maar we zullen zeker geen deals met dictators sluiten.\" Gezien de omgang met de mensenrechten in de meeste Noord-Afrikaanse landen, kan van deals met de regimes daar voorlopig moeilijk sprake zijn, erkent Van Dijk. Smerig De vorige asielwoordvoerder van de fractie, Sharon Gesthuizen, noemde de deal die de EU in 2016 met Turkije sloot nog 'smerig'. Zij diende vaak moties in voor een humaner vluchtelingenbeleid. In 2015 verloor zij nipt de strijd om het partijvoorzitterschap verloor van Ron Meyer en vorig jaar stapte ze uit de SP vanwege het vluchtelingenstandpunt. Ze is nu lid van GroenLinks. Zulke verdeeldheid als bij de stemming van de migratieparagraaf op het congres is nieuw voor de partij, zegt zij. \"Tijdens de campagne voor het voorzitterschap ging ik veel het land in. Dat was tijdens de vluchtelingencrisis, dus het ging vaak over asiel en migratie.\" Gesthuizen kreeg een enkele keer kritische vragen van mensen die zich zorgen maakten over de komst van grote aantallen vluchtelingen. \"Vaak kon ik hen overtuigen. Je moet heel genuanceerd durven zijn. Zo'n felle discussie als er blijkbaar op de partijraad is geweest, heb ik binnen de partij niet meegemaakt.\" Volgens Gesthuizen is er wel degelijk sprake van een koerswijziging. \"Als je dit soort deals wilt, dan moet er in die landen een rechtsstaat zijn, inclusief een vrije pers. En de opvang moet goed geregeld zijn. Daarom vond ik de Turkijedeal ook zo ingewikkeld.\" In haar beginjaren was de SP vaak kritisch over migratie; nieuwkomers zouden zorgen voor verdringing op de arbeidsmarkt. Met een pleidooi voor werkvergunningen voor Oost-Europeanen stoffen de socialisten dat oude standpunt af. Van Dijk noemde de multiculturele samenleving recent mislukt. Mislukt als politiek ideaal, licht hij die uitspraak toe. \"Een samenleving waarin veel culturen samenleven is een feit. En een groot deel van de migranten hier is geslaagd, vaak ondanks het integratiebeleid. Maar veel groepen leven gesegregeerd.\" Ondanks al haar media-optredens lukt het Marijnissen nog niet om de SP te laten stijgen in de peilingen. Bij de Provinciale Statenverkiezingen dreigt een fors verlies. Politicologen en ook opiniepeiler Maurice de Hond wijzen erop dat er een groot electoraal potentieel is voor een sociaal-economisch linkse partij, die sociaal-cultureel een rechtse agenda voert. Dus: een partij die een stevige verzorgingsstaat combineert met een streng toelatingsbeleid. Probeert de SP in dat gat te springen? \"Ik ben niet bezig met Maurice de Hond\", zegt Van Dijk desgevraagd. \"Wij gooien de deur niet op slot voor vluchtelingen, de SP staat pal voor mensen in nood.\" Bovendien was er op de partijraad vooral discussie over één paragraaf, zegt hij, over een complex onderwerp. \"Vrijwel alle partijen voeren discussie over hoe ze moeten omgaan met vluchtelingen.\"", "published_at": "2019-03-08"}
{"id": 10681869, "title": "Nieuw dieptepunt in Rotterdamse politiek", "text": "gemeenteraad - Lekken naar de pers, ruzies en een collectieve aangifte. Het gedoe in Rotterdam past in een landelijk patroon. Een collectieve aangifte van de voltallige oppositie tegen oud-wethouder Adriaan Visser die gemeentelijke stukken zou hebben gelekt naar de pers. Daarmee kwam de strijd in het Rotterdamse stadhuis gisteren tot een nieuw hoogtepunt, of beter gezegd dieptepunt. Visser hield zich trouwens van zijn kant ook niet stil. Woensdag gaf hij iedereen die 'voorbarig' had gehandeld nog even een fors standje in een aparte verklaring. Visser vertrok vorige maand nadat bekend werd dat hij degene was die een rapport over een omstreden vastgoeddeal aan de pers had gegeven. Een zaak die zorgde voor veel beroering, omdat mogelijk ook andere wethouders en raadsleden bij het lek betrokken zouden zijn. Daarom gaven de overblijvende wethouders en burgemeester Achmed Aboutaleb de opdracht tot een onderzoek naar het lek. Het stuk was niet vertrouwelijk, bleek deze week uit dat onderzoek. Een conclusie waaraan Visser de oppositie fijntjes herinnerde in zijn verklaring. Overigens oordeelde de Rotterdamse Rekenkamer eerder dat het stuk wél vertrouwelijk was. De raadsleden reageerden gisteren daarom als door een wesp gestoken. Visser en de zittende wethouders weten heel goed dat het stuk wél vertrouwelijk was, stellen de zeven partijen die niet in het college zitten. Wellevendheid \"Aangifte doen, dat gaat wel ver\", zegt de Leidse universitair docent staats- en bestuursrecht Geerten Boogaard. Hij was vorig jaar een van de samenstellers van het handboek 'De gemeenteraad' en vermoedt dat in wel meer gemeenteraden de gemoederen steeds verder oplopen. \"Het wordt heftiger. De ruimte en wellevendheid die eerder bij het debat hoorden, nationaal maar ook lokaal, zijn sterk afgenomen. Raadsleden willen steeds vaker een afspiegeling zijn van wat op straat wordt geroepen. 'Wat men daar zegt, moet ik hier kunnen zeggen', is hun inzet.\" De ruzie in Rotterdam heeft een voorgeschiedenis. Grote lokale winnaar Leefbaar belandde na de collegevorming vorig jaar in de oppositie. Paul Rosenmöller en Pieter Duisenberg, die als informateurs het college van zes partijen vormden, toonden zich vorig jaar al geschrokken van de 'weerstand, blokkades en aversie' in de Rotterdamse gemeenteraad. Ze adviseerden de verhoudingen te normaliseren en het 'open, inhoudelijke debat' de norm te laten zijn. Boogaard zat zelf een aantal jaren terug in de Leidse gemeenteraad, waar de verhoudingen ook onder het nulpunt daalden. Zijn stad kreeg in 2011 de 'eer' om met gemeenten als Delfzijl en Den Helder, waar al veel langer ruzie is tussen raad en college, genoemd te worden in het promotie-onderzoek 'Bestuurlijk gedonder' van de toenmalige Bussumse burgemeester Milo Schoenmaker. \"Er is in Leiden toen geconcludeerd dat het belangrijk is de oppositie ook ruimte te geven. Dat zie je volgens mij ook in andere gemeentes, dat een coalitie alles dichttimmert en dat de overige partijen niets meer in te brengen hebben. Die hebben dan feitelijk geen invloed meer en moeten jaren wachten, tot de volgende verkiezingen. Dat is niet goed voor de verhoudingen.\" Achterkamertjes In Leiden is besloten om een aantal collegevoorstellen open aan de raad voor te leggen, waarbij er verschillende meerderheden mogelijk waren. Zo kreeg de oppositie ook iets te zeggen. In Rotterdam zitten zes partijen in het huidige college, zodat er flink wat vooroverleg nodig is. \"Het is een illusie te denken dat achterkamertjes helemaal onnodig zijn\", zegt Boogaard. \"Soms heb je juist vertrouwelijkheid nodig. Maar dat betekent niet dat je alle notities en standpunten onderling op elkaar moet afstemmen zodat de rest er niets meer over te zeggen heeft.\" De Rotterdamse oppositie wil dat het Openbaar Ministerie onderzoek doet. Eerder deden burgers al aangifte. Het lekken van vertrouwelijke stukken als wethouder is een ambtsmisdrijf. D66'er Visser stapte begin februari op toen uitkwam dat hij gelekt had. Gisterochtend is oud-gemeentesecretaris van Amsterdam, Arjan van Gils, beëdigd in gemeenteraad als zijn opvolger. Van Gils (63) was eerder ook zeven jaar de hoogste ambtenaar in Rotterdam.", "published_at": "2019-03-08"}
{"id": 10681871, "title": "Europees Hof: Studies over glyfosaat moeten openbaar. bestrijdingsmiddel", "text": "De Europese voedselautoriteit Efsa moet wetenschappelijke studies over giftigheid en kankerverwekkendheid van de omstreden onkruidverdelger glyfosaat vrijgeven. Dit heeft het Europees Hof van Justitie bepaald in een zaak die onder meer door de Groene fractie in het Europees Parlement aanhangig is gemaakt. Efsa wilde de onderzoeken niet vrijgeven. Mede op basis van de geheim gehouden studies besloot de toezichthouder in 2017 dat de handelsvergunning voor glyfosaat met vijf jaar kon worden verlengd. Glyfosaat is wereldwijd een van de meest gebruikte herbiciden. Volgens de voedselautoriteit was er geen bewijs dat glyfosaat een verhoogde kans op kanker oplevert. In 2015 had het kankerinstituut Iarc, onderdeel van de Wereldgezondheidsorganisatie, geconcludeerd dat het bestrijdingsmiddel 'waarschijnlijk kankerverwekkend' is voor mensen. Twee grote producenten, Monsanto en Cheminova, verzetten zich tegen openbaarmaking van de studies. Volgens de fabrikanten zou het vrijgeven financiële en commerciële belangen van de producenten schaden. Het is een redenering die in openbaarheidsverzoeken met grote regelmaat wordt gehanteerd om openbaring van documenten te weigeren, ook in Nederland. De Efsa nam de argumentatie van de fabrikanten over. Maar de Europese rechter maakt er korte metten mee. Het Hof stelt vast dat informatie over de invloed van een bestrijdingsmiddel op het milieu van een hoger openbaar belang is dan de belangen van bedrijven. Het gaat om studies op ratten, muizen en konijnen. Ook moeten onderzoeken naar de effecten van glyfosaat op het ongeboren kind openbaar worden. De studies zijn uitgevoerd voor, en betaald door de industrie om glyfosaat op de markt te mogen brengen. Voor het eerst Volgens de Nederlandse advocaat Bondine Kloostra, die de zaken voor de Groene Europarlementariërs bij het Hof behandelde, is nu voor het eerst bepaald dat studies over emissies van stoffen zoals glyfosaat openbaar behoren te zijn. Het Hof vindt dat burgers moeten kunnen nagaan wat het effect is van emissies op organismen waarvoor de bestrijdingsmiddelen niet zijn bedoeld. Efsa heeft twee maanden om in beroep te gaan tegen de beslissing.", "published_at": "2019-03-08"}
{"id": 10681912, "title": "OM ziet 'net genoeg' bewijs tegen Yousra L.", "text": "jihad - Bewijzen dat terugkeerders echt in het kalifaat zijn geweest is lastig, toont de rechtszaak van Yousra L. uit Uithoorn. Wie terugkeert uit IS-gebied, moet zich voor de rechter verantwoorden. Maar hoe moeilijk het is om bewijs te verzamelen dat iemand daadwerkelijk in Syrië of Irak is geweest, laat staan wat hij of zij daar heeft gedaan, laat de zaak van Yousra L. uit Uithoorn zien. L. (30), moeder van drie kinderen, stond gisteren terecht voor de rechtbank Rotterdam. Volgens justitie is zij begin 2015 samen met haar Britse man via Turkije vertrokken naar IS-gebied. Daar zou ze zich hebben aangesloten bij de terreurgroep. Dat wil zeggen: zij zorgde voor het gezin, en faciliteerde zo dat haar man kon strijden. Ook verstuurde ze volgens het Openbaar Ministerie (OM) facebookberichten om andere vrouwen over te halen naar het kalifaat te komen. Het zijn aantijgingen waarvoor eerder ook andere vrouwelijke Syriëgangers veroordeeld zijn. Toch zijn er bij L. minder aanknopingspunten over haar vermeende tijd in het strijdgebied dan in andere zaken, erkende ook de officier van justitie. Er ligt in haar ogen 'net genoeg' bewijs. Zo regelde L. een visum voor Turkije, zonder dat haar familie in Nederland wist dat ze daar heen zou gaan. Ook is er een verklaring van een taxichauffeur, die naar eigen zeggen hoorde dat L. het kalifaat verheerlijkte en ernaartoe zou willen. En er is mogelijk met een IP-adres uit het kalifaat ingelogd op facebookprofielen die justitie toeschrijft aan L. De strafeis: anderhalf jaar cel, waarvan een half jaar voorwaardelijk. L. erkent alleen dat ze in Turkije is geweest en zwijgt verder. Haar advocaat Yasar Özdemir somde op welk bewijs er volgens hem ontbreekt: L. kocht geen spullen of verzamelde geen geld voorafgaand aan haar vertrek. Ze had ook geen contacten met mensen in het strijdgebied, en er zijn geen opmerkelijke notities, zoals een afscheidsbrief, gevonden. Bovendien zag niemand in haar omgeving enig teken van radicalisering. L. maakte gewoon een rondreis door Turkije en dat is niet verboden, aldus Özdemir. Volgens de raadsman is de beslissing om L. te vervolgen meer politiek ingegeven dan juridisch. Zou dit bewijs er liggen in een doorsnee strafzaak in plaats van een terrorismedossier, dan zou het OM nooit zijn overgegaan tot vervolging. Iets wat de officier van justitie resoluut van de hand wijst. \"In elke zaak maken we een eigen afweging. En ja, aan het plegen van een terroristisch misdrijf wordt door het OM zwaar getild.\" Zegt de zaak van L. iets over de uitdagingen die justitie te wachten staan als de Nederlandse mannen en vrouwen die nu nog ergens in Syrië of Irak zijn, terugkeren? Een belangrijk verschil is dat de autoriteiten niets van haar vermeende uitreis wisten, laat staan van haar terugkeer in de loop van 2015. Daar kwamen ze pas achter toen de Britse autoriteiten en de AIVD aan de bel trokken. Dat is nu wel anders. Van de ongeveer 135 Nederlanders die daar nu nog zijn, ligt al een dossier klaar, en in sommige gevallen zelfs al een veroordeling. De uitspraak is op 21 maart.", "published_at": "2019-03-08"}
{"id": 10681915, "title": "Automatische trein gaat in Groningen testritjes maken. machinist aanwezig", "text": "Voor het eerst rijdt zaterdag een personentrein op de automatische piloot. Het gaat om een proef met cruisecontrol op het traject tussen Groningen en Zuidhorn. De testtrein gaat de komende week meerdere keren rijden. De trein is uitgerust met een systeem dat de taken van de machinist overneemt. Die is nog wel op de trein aanwezig. Volgens spoorbeheerder ProRail kan een trein met een automatische piloot efficiënter rijden.", "published_at": "2019-03-08"}
{"id": 10681944, "title": "Eerste vrouwenwandeling in de ruimte. personalia", "text": "Voor het eerst zullen twee vrouwen samen een ruimtewandeling maken. Op 29 maart voeren de Amerikaanse Anne McClain en Christina Koch onderhoudswerk uit buiten het internationale ruimtestation ISS. De ruimtewandeling duurt volgens ruimtevaartorganisatie Nasa ongeveer zeven uur. Ook de vluchtleiding op aarde is die dag in vrouwelijke handen. Dat deze ruimtewandeling plaatsvindt in de Amerikaanse maand van de vrouwengeschiedenis is toeval, zegt de Nasa. In ruim een halve eeuw ruimtevaart zijn iets meer dan zestig vrouwen in de ruimte geweest, tegenover bijna vijfhonderd mannen. Valentina Teresjkova uit de Sovjet-Unie was in 1963 de eerste vrouw in de ruimte.", "published_at": "2019-03-08"}
{"id": 10681949, "title": "Het definitieve bewijs: hipsters lijken écht allemaal op elkaar. Goedemorgen", "text": "Sommige hipsters kunnen zichzelf niet eens van andere hipsters onderscheiden, bewijst een rel om een artikel. Nee, heel origineel is het zeker niet om anno 2019 nog een artikel te wijden aan de observatie dat hipsters er allemaal hetzelfde uitzien. Maar bij MIT Technology Review duikelden ze onlangs een complexiteitswetenschapper op, die het met behulp van een wiskundig model nog eens allemaal had nagerekend. Op die manier kwam hij tot de conclusie die de meeste mensen al zes jaar geleden hadden getrokken door op straat om zich heen te kijken: hipsters lijken allemaal op elkaar. Gaap, zult u wellicht denken. Toch is dit het artikel dat dan eindelijk het definitieve bewijs lijkt te leveren voor die stelling. Niet vanwege de kwaliteit van het wiskundige model, maar door de reactie van iemand die zichzelf herkende in de bij het artikel gebruikte foto. Dat was een foto van een vrij generieke hipster: baardje, ruitjesshirt en een beanie. De man was niet blij dat zijn beeltenis werd gebruikt voor een artikel dat hij in een boze mail aan de redactie omschreef als 'slecht geschreven en beledigende pulp'. De hoofdredacteur van MIT Technology Review, Gideon Lichfield, besloot even bij fotopersbureau Getty, dat de foto had aangeleverd, te checken hoe het kon dat deze man tegen zijn zin gefotografeerd was. Het antwoord van Getty was niet verrassend voor wie het artikel gelezen had: de man op de foto was iemand anders dan de boze klager die zichzelf meende te herkennen. \"Dat bewijst dus ons verhaal\", concludeerde Lichfield op Twitter. \"Hipsters lijken zo erg op elkaar dat ze zichzelf niet eens van andere hipsters kunnen onderscheiden.\"", "published_at": "2019-03-08"}
{"id": 10681950, "title": "Roofkunst. Stevo Akkerman", "text": "Lang dachten we dat we het allemaal gewoon mee konden nemen en plaatsten we andermans kunstschatten en geprepareerde kinderlijkjes rustig in onze vitrines. Maar de Nederlandse musea schudden de last, dat wil zeggen de rijkdom, van het koloniale verleden langzaam maar zeker van zich af. \"Nooit eerder is expliciet gezegd dat teruggave van objecten mogelijk is,\" aldus het Nationaal Museum van Wereldculturen bij de lancering van een leidraad voor restitutie. Het tekent van hoever we komen. Nee, we zijn niet opeens betere mensen geworden. Hadden wij 150 jaar geleden geleefd, dan hadden wij de confiscatie en het tentoonstellen van exotische kunstvoorwerpen ook volstrekt normaal gevonden - het woord 'roof' was bij niemand opgekomen. Die relativering moet het oordeel over onze voorouders matigen, maar niet onze inspanningen om datgene te doen waaarvan wij nu denken dat het goed is. Het is de vraag of het Wereldculturenmuseum (Tropenmuseum, Museum Volkenkunde en Afrika Museum verenigd) daar helemaal in slaagt, hoe positief een restitutieloket ook is. In Trouw stelde hoogleraar Wouter Veraart gisteren al dat de leidraad verzuimt te melden dat 'de inwoners van de koloniën niet werden gezien als mensen'. Ook mist hij het woord 'plundering'. Daar valt aan toe te voegen dat het museum wel de bereidheid tot teruggave vastlegt, maar het initiatief nog altijd bij de beroofde legt, niet bij de rover. Landen kunnen een claim indienen, maar het museum doet niet uit eigen beweging afstand van wat juridisch of moreel geen deel zou moeten uitmaken van de collectie. Volgens de principes die Nederland toepast om kunst terug te eisen die door de nazi's werd geroofd, zou het museum zelf moeten nagaan wat het aan koloniale roofkunst in huis heeft, en proberen de rechtmatige eigenaren op te sporen. In beide gevallen gaat het om 'historisch onrecht', zegt erfgoedexpert Jos van Beurden, die ik gisteren even aan de telefoon had. \"Dat blijft bestaan, tot het wordt rechtgezet.\" Als het gaat om de menselijke resten die met name het Tropenmuseum in bezit had, een zeer twijfelachtige categorie kunstschatten, is er volgens Van Beurden de afgelopen jaren wel al meer teruggegeven. Ik vroeg hem daarnaar, omdat ik nooit vergeten ben wat Frank Westerman daarover schreef; zijn NRC-artikel uit 2007 ging rechtstreeks naar de documentatiemap die ik gebruikte voor mijn roman 'De inboorling'. In de museumkelder bleken duizenden lichaamsdelen opgeslagen te liggen: gesnelde Papoea-schedels, potten met de hersenen van zestig Chinezen, weckflessen met Javaanse kinderen, een getatoëerd Maorihoofd, een vaas met een aangeklede foetus uit Suriname, voorzien van sandaaltjes, rokje en raffiatooi. Dit was de afdeling 'fysische antropologie', voorheen rassenkunde. Nog in 1961 arriveerde hier de schedel van een bantoevrouw. De Surinaamse foetus stamde uit de collectie van Artis en was 'afkomstig uit de dagen van de rariteitenkabinetten'. Ziedaar het koloniale denken dat onze verzamelwoede stuurde. We komen van ver.", "published_at": "2019-03-08"}
{"id": 10682037, "title": "CIA krijgt vrij spel met drone-aanval", "text": "VS Veiligheidsdiensten krijgen van president Trump steeds meer vrijheid om drone-aanvallen uit te voeren. Het is een verleidelijke manier van oorlog voeren - althans, voor degene die achter het computerscherm zit. Het risico op slachtoffers in eigen gelederen is bij het gebruik van drones bijna nihil. Onder president Obama groeiden drone-aanvallen uit tot de hoeksteen van de Amerikaanse campagne tegen het internationale terrorisme. Ook in gebieden waar officieel geen oorlog woedde, zoals in delen van Pakistan, werden ze massaal ingezet om verdachten uit te schakelen. Maar onder Obama groeide ook de kritiek op het gebruik van die drones. Want vanachter dat computerscherm maakt iemand nog weleens een beoordelingsfout, en daarmee is er een potentiële kans op veel burgerslachtoffers. Sinds president Trump aan het bewind is staan de drone-aanvallen niet meer zo in de aandacht - en als het aan hem ligt, blijft dat zo. Deze week schafte hij een regel uit 2016 af, die veiligheidsdiensten verplicht om jaarlijks te rapporteren hoeveel luchtaanvallen er zijn uitgevoerd en hoeveel doden daarbij bij benadering zijn gevallen. Volgens Trump is het een gevalletje 'snoeien in de bureaucratie'. De financieringswet van het ministerie van defensie verplicht immers al tot een jaarlijkse rapportage over het aantal burgerdoden. Maar dat is een redenering waar veel defensie-experts gelijk gehakt van maakten. Want drone-aanvallen worden niet alleen door het ministerie van defensie uitgevoerd, maar ook door de CIA, en die is vanaf nu wel degelijk gevrijwaard van de rapportageplicht. Bovendien heeft juist de CIA onder Trump een steeds prominentere rol gekregen bij de inzet van drones. In de laatste jaren van Obama was de rolverdeling ontstaan dat de CIA de verdachten opspoorde en dat het leger uiteindelijk de aanval voor zijn rekening nam. In 2017 gaf Trump de CIA bevoegdheden terug om zelf doelwitten uit te schakelen. In 2018 opende de veiligheidsdienst zelfs een geheel nieuwe drone-basis in Niger. Slag om de arm Hoeveel aanvallen er precies zijn uitgevoerd, is moeilijk te zeggen. Vorig jaar negeerde de regering-Trump de toen nog bestaande verplichting om de cijfers openbaar te maken. En de rapporten die onder Obama in de openbaarheid kwamen, werden ook met de nodige scepsis begroet. Zo zou er in heel 2016 slechts één burgerslachtoffer zijn gevallen. Dat zijn andere cijfers dan die van mensenrechtenactivisten en onderzoeksjournalisten, die zich toeleggen op het verzamelen van data over drones. Organisaties als The Long War, Airwars en The Bureau of Investigative Journalism baseren zich op een mix van lokale berichtgeving, officiële cijfers en eigen onderzoek. Zo zouden er volgens dat laatste bureau de afgelopen jaren alleen al in Pakistan 1000 burgerslachtoffers gevallen zijn. Maar zulke organisaties houden ook een slag om de arm: het is vaak onmogelijk om achteraf vast te stellen of iemand die gedood werd bij een drone-aanval een strijder was of een burger. De langdurige trends zijn overigens wel duidelijk: in Pakistan is het de afgelopen jaren rustiger, maar in Somalië en Jemen worden onder Trump de aanvallen flink opgevoerd. De indruk zou kunnen ontstaan dat er met het besluit van Trump niet erg veel verandert: zoveel wijzer werden we immers ook weer niet van de cijfers. Maar volgens Airwars is dat een cynische conclusie: \"Blokkades tegen transparantie en aansprakelijkheid voor schade zijn altijd een slechte keuze - en het slechtst af zijn de burgers die klem zitten in gewelddadige conflicten.\"", "published_at": "2019-03-08"}
{"id": 10683121, "title": "Wet staat vergoeding ivf aan álle vrouwen niet in de weg", "text": "ophef - Dat de minister ivf voor lesbische of alleenstaande vrouwen niet kan vergoeden, blijkt een misverstand. Zo'n 70.000 mensen zetten hun handtekening onder een petitie tegen het schrappen van de vergoeding voor kunstmatige inseminatie bij lesbische en alleenstaande vrouwen uit de basiszorgverzekering. Maar de ophef over de kwestie berust op een reeks misverstanden. Het is nooit de bedoeling geweest om kunstmatige inseminatie voor deze vrouwen te betalen uit de basiszorgverzekering. Dat dit wel gebeurde, is omdat de regels de afgelopen jaren te ruim zijn toegepast, blijkt uit gesprekken die Trouw voerde met het Zorginstituut, een belangrijk adviesorgaan van het kabinet, met zorgverzekeraars en met de Nederlandse vereniging obstetrie en gynaecologie (Nvog). Volgens het Zorginstituut kan de minister de ingreep op verschillende manieren wel degelijk vergoeden. Hij kan alsnog besluiten om die te betalen uit de basiszorgverzekering, of kiezen voor een speciaal daarvoor bedoelde subsidie of verzekering. Onregelmatigheden Het debat over de vergoeding barstte halverwege vorig jaar los, toen zorgverzekeraar Eno 'onregelmatigheden' opmerkte in de declaraties voor kunstmatige inseminatie. Om fraude op te sporen kijken zorgverzekeraars naar patronen in die declaraties. Eno zag ineens iets opvallends: bij de meeste ingrepen stellen artsen eerst een diagnose en daarna beginnen ze aan een behandeling. Maar tussen de declaraties voor kunstmatige inseminatie zaten veel behandelingen waaraan geen diagnose vooraf was gegaan. Eno vroeg zich af hoe dat kon en of dat patroon een indicatie kon zijn voor fraude, wat leidde tot de vraag hoe andere zorgverzekeraars omgaan met inseminatie van gezonde vrouwen zonder man. Omdat de basiszorgverzekering verplicht is, en dus een algemene pot waar iedere Nederlander aan bijdraagt, is het niet de bedoeling dat elke verzekeraar naar eigen goeddunken bepaalt wat er wel en niet uit betaald wordt. Toen de vraag terechtkwam bij het Zorginstituut, dat de minister adviseert welke behandelingen in het basispakket thuishoren, redeneerde dat instituut dat er geen sprake is van een medische indicatie bij vrouwen die geen vrije toegang hebben tot gezond sperma. Met die vrouwen is immers niets mis. Dat is ook de reden dat Eno bij veel van deze behandelingen geen diagnose kon vinden. 'Gebrek aan man' is immers geen medisch probleem. De ondertekenaars van de petitie die pleiten voor vergoeding van inseminatie voor alleenstaande en lesbische vrouwen menen echter dat iedere afwezigheid van gezond zaad zorgt voor een medische noodzaak. Of dat zaad nu niet voor handen is omdat de man afwezig is, of omdat er wel een man is, maar die een vruchtbaarheidsprobleem heeft. In dat laatste geval wordt kunstmatige inseminatie nu wel vergoed uit de basiszorgverzekering. Het Zorginstituut benadrukt dat het zich houdt aan de zorgverzekeringswet. Maar dat betekent niet dat de discussie nu gesloten is. Als een politieke meerderheid vindt dat de samenleving de inseminatie van alle vrouwen met een kinderwens moet betalen, dan kan verantwoordelijk minister Bruins dat regelen, stelt het Zorginstituut. Zo worden ook abortussen vergoed uit de basiszorgverzekering, ook als er geen medische noodzaak is om de zwangerschap af te breken. Als samenleving vinden we het belangrijk dat er geen financiële drempels zijn voor een abortus en daarom betalen we er met zijn allen voor. De wet belemmert de minister niet om een eigen beslissing te nemen, zegt ook hoogleraar gezondheidsrecht Martin Buijsen van de Erasmus Universiteit Rotterdam. De basiszorgverzekering is in het leven geroepen om de kosten te dragen van ziekte of ander ongeluk die mensen onmogelijk zelf kunnen opbrengen. Denk aan de kosten voor een kankerbehandeling of voor operaties na een auto-ongeluk. Zo bezien worden er wel meer behandelingen vergoed uit het basispakket waarover te discussiëren valt, zegt Buijsen. Commentaar 21 Rechtsgelijkheid geldt ook voor ivf-behandeling", "published_at": "2019-03-08"}
{"id": 10683404, "title": "Verkiezingscampagne legt diepe klimaatkloof bloot", "text": "tv-debat - Het grote thema in de campagne voor de Statenverkiezingen op 20 maart laat zien dat de coalitie diep verdeeld is over milieupolitiek. De VVD drukt in de verkiezingscampagne op de rode knop, als het gaat over het klimaatbeleid. Fractievoorzitter Klaas Dijkhoff wil pertinent niet dat Nederland internationaal voorop gaat lopen met maatregelen tegen de opwarming van de aarde, zei hij gisteren in het eerste verkiezingsdebat. \"Klimaatbeleid is geen wedstrijd of heilig moeten\", zei de VVD-fractievoorzitter, als waarschuwing aan coalitiegenoot D66. \"Nederland moet niet meer willen doen dan andere landen\". De onenigheid binnen de coalitie van Rutte III kwam bij het debat bij omroep RTL opnieuw naar voren. De VVD heeft al vaker op de rem getrapt, zoals toen Dijkhoff D66 een paar maanden geleden 'klimaatdrammers' noemde. Door in het verkiezingsdebat weer op de rode knop te drukken, bevestigt de VVD het beeld dat de twee partijen in de coalitie lijnrecht tegenover elkaar staan over het klimaat. D66 versterkte dat beeld, met verwijten aan het adres van de VVD. \"Dijkhoff is bang dat zijn kiezers overlopen naar Forum voor Democratie\", wierp D66-fractieleider Rob Jetten de grootste regeringspartij voor de voeten. Het gesteggel over klimaat tijdens het eerste tv-debat is niet nieuw, maar maakt wel duidelijk dat klimaat het grote thema van de provinciale verkiezingen gaan worden, ook voor andere partijen. D66 greep het verkiezingsdebat aan om zichzelf tot enige serieuze klimaatpartij uit te roepen. \"De VVD wilde twee jaar geleden nog geen klimaatbeleid, en GroenLinks liep weg bij de formatietafel\", zei fractieleider Rob Jetten, die de twee partijen handig uitriep tot bondgenoten van zijn eigen partij. Het verkiezingsdebat was het eerste waaraan Forum voor Democratie meedeed. Thierry Baudet noemde de klimaatplannen van het kabinet 'een van de allerstomste voornemens' die hij 'zich kan heugen' uit de politiek. \"De wereld is wel vaker een beetje kouder en een beetje warmer geworden\". Baudet verwijt GroenLinks dat die \"Nederland in een totale recessie stort met zijn klimaatplannen\". Forum voor Democratie wil liever 15 miljard uitgeven aan onderwijs en politie. D66-fractieleider Rob Jetten had zichzelf van tevoren verzekerd van aandacht in het debat, met zijn oproep via de media dat Nederland een warm welkom moet heten aan arbeidsmigranten uit Oost-Europa, en er misschien wel vijftigduizend nodig heeft de komende jaren. Een plan waar het CDA het 'zeer mee oneens is', aldus CDA-fractieleider Sybrand Buma. Die gebruikte het tv-debat vooral om een paar keer te waarschuwen voor wat volgens hem het grootste probleem is: \"Immigratie uit Afrika.\" Voor de PVV was het debat een harde kennismaking met de nieuwe mediamacht van hun concurrent Forum voor Democratie. Die partij mocht wel met regeringspartijen debatteren over klimaat en immigratie, terwijl de PVV was ingedeeld in andere blokken. VVD-fractieleider Klaas Dijkhoff had aan het einde van het debat nog een boodschap over samenwerken in de politiek. Hij gaf zijn laatste minuten spreektijd aan een andere partij: D66. \"Omdat we de komende tijd in de politiek verschillen niet moeten uitvergroten, maar overbruggen\". Een handreiking van de coalitiepartijen naar de oppositie bleef uit, tijdens het tv-debat. Steun van die oppositie is voor het kabinet na de verkiezingen waarschijnlijk hard nodig, omdat het kabinet in de Eerste Kamer zijn meerderheid dreigt kwijt te raken. Provinciale politici komen later aan bod Het RTL-debat was het eerste tv-debat in de aanloop naar de Provinciale Statenverkiezingen. Daarbij komen niet alleen de landelijke kopstukken aan het woord. Zeven lijsttrekkers van de Eerste Kamer hebben vandaag op Radio 1 hun eigen debat. Twaalf provinciale lijsttrekkers uit het hele land debatteren maandag 11 maart bij de NOS op televisie. En vlak voor de verkiezingsdag zijn nog twee slotdebatten bij de commerciële en de publieke omroep.", "published_at": "2019-03-08"}
{"id": 10682031, "title": "Kunstgrasverwerker zet eerste stappen buiten Denemarken", "text": "Met de bouw van een grote fabriek in Midden-Brabant zet kunstgrasverwerker Re-Match de eerste stappen buiten thuisland Denemarken. ,,Overal in de wereld zijn er problemen met het verwerken van kunstgras'', zegt Wiebe van Terwisga van Re-Match. De Rijenaar kan het weten. Hij werkte eerder bij Schmitz Foam Products in Roermond dat onder meer rubberen onderlagen produceert die onder de kunstmatten komen: de zogenaamde shock pads. Een shock pad moet ervoor zorgen dat een kunstmat voldoende veerkracht heeft. ,,In de eerste generatie kunstmatten zat het rubber in de bovenlaag, maar tegenwoordig is dat de onderlaag. Zo heb je minder rubber nodig'', zegt hij. Van Terwisga heeft met andere woorden de overgang gemaakt van productie naar verwerking van kunstgras. De fabriek van Re-Match in Denemarken is volgens hem de enige in zijn soort die in staat is om kunstgrasmatten daadwerkelijk te recyclen. Lange tijd is er nauwelijks nagedacht over de verwerking van afgedankte kunstgrasmatten. Van Terwisga: ,,Zo gaat het vaker. Kijk maar naar de auto-industrie. Daar is jarenlang sprake geweest van milieuonvriendelijke verwerking van auto-onderdelen die afgedankt waren.'' Re-Match springt dus in een gat in de markt. Met name in Nederland waar naar verhouding erg veel sportclubs zijn. Nogal wat clubs zijn door de jaren heen om economische redenen overgestapt van echt gras naar kunstgras. Van Terwisga: ,,De gemiddelde levensduur van een kunstgrasmat is tien jaar, maar in de eredivisie is dat maar enkele jaren. Kunstgras moet op een gegeven moment vervangen worden.'' Doordat de verwerking van kunstgras in Nederland is vastgelopen, dreigen er overal afvalbergen te ontstaan bestaande uit nog volledige matten en met rubber vervuild zand dat uit de matten komt. Het meest sprekende voorbeeld hiervan is te vinden bij het Dongense Tuf Recycling waar talloze kunstgrasmatten liggen opgestapeld, omdat ze nergens verwerkt kunnen worden. Wereldwijd Volgens Van Terwisga is Re-Match klaar voor de grote stap buiten Denemarken. De fabriek in Nederland is de eerste van 24 nieuwe fabrieken die wereldwijd gebouwd worden. De Nederlandse vestiging wordt twee keer zo groot als die in Denemarken en zal model staan voor de overige 23 nieuwe fabrieken. Als financierder is Nordic Alpha Partners bij de uitbreiding betrokken. Van Terwisga denkt niet dat Re-Match in zijn uppie de berg kunstgrasmatten aan kan. ,,We hebben het probleem niet meteen in het eerste jaar opgelost, vrees ik. Maar er zijn meer marktpartijen in deze branche bezig plannen te ontwikkelen voor de recycling van kunstgras. Daar is ruimte voor.'' Het hoofdkantoor en de moederfabriek is gevestigd in het Deense Herning waar Stefaan Florquin als ceo de scepter zwaait. Oprichter van het bedrijf is de Deen Dennis Andersen die nog altijd bij Re-Match betrokken is. De afgedankte matten bij Tuf Recycling in Dongen blijven daar voorlopig, op last van staatssecretaris Stientje van Veldhoven, liggen. Het advies is: laten liggen en goed afdekken. Of Tuf zich aan de afspraken houdt, moet nog blijken. Verzuimt het bedrijf, dan grijpt de gemeente Dongen zelf in en worden de kosten op Tuf verhaald. Het bedrijf heeft tot 1 mei de tijd om maatregelen te nemen.", "published_at": "2019-03-08"}
{"id": 10682034, "title": "Waarom is Forum zo stil in het zuiden?. verkiezingen campagne", "text": "Journalisten die willen weten wat Forum voor Democratie belangrijk vindt in Brabant, hebben pech: de lijsttrekker houdt de kaken stijf op elkaar. Zelfs lijsttrekkers van andere partijen slagen er niet in contact te maken. Forum voor Democratie lijkt de verkiezingen voor Provinciale Staten in Brabant in te gaan met een lijsttrekker die niet kan of wil uitleggen waar zijn partij voor staat. Eric de Bie, in het dagelijks leven notaris in Prinsenbeek, heeft na verschillende verzoeken om een gesprek laten weten dat hij daar 'om hem moverende redenen niet op ingaat'. Dat is opvallend, want meestal staan politici te trappelen om hun verhaal te doen. Vooral wanneer de verkiezingen in zicht komen en al helemaal wanneer het nieuwkomers zijn. Maar de partij van Thierry Baudet lijkt, net als eerder in andere provincies al het geval was, de stilte op te zoeken. Op de website van Forum staat wel welke standpunten de partij inneemt in de diverse provincies. Het merendeel is overal hetzelfde. Zo wil Forum bijvoorbeeld dat de aanleg van windmolenparken en zonneweiden stopt en dat de provincie zich alleen nog bezighoudt met 'kerntaken'. Typisch Brabants is eigenlijk alleen de roep om 'de innovatie van Brainport Eindhoven te stimuleren'. Ook is Forum volgens de website 'voor het behoud van het Noord-Brabants landschap'. Maar wie meer wil weten van lijsttrekker De Bie, stuit op stilte. Dat gebeurt ook elders. Zo krijgen journalisten in Utrecht een sms'je van Forum-lijsttrekker Wouter Weyers: 'Ben vandaag en de komende dagen druk met mijn werk'. Wie de persvoorlichter belt, krijgt zijn voicemail. Er wordt niet teruggebeld. ,,Tja, niemand heeft de plicht om met wie dan ook te praten. Maar het is bij verkiezingen vrij normaal dat politici burgers via de klassieke instanties informeren over hun standpunten. Meedoen aan de verkiezingen, daar hoort dus ook het te woord staan van de pers bij'', zegt Paul Frissen, hoogleraar Bestuurskunde aan de Universiteit van Tilburg. Tegelijk ziet Frissen steeds vaker dat politiek partijen de pers 'overslaan'. ,,Dat is overigens niet nieuw, maar wel opvallend wanneer het komt van een partij die de mond vol heeft van vrijheid van meningsuiting'', zegt de Bredase hoogleraar. Het is een misverstand om te denken dat Forum voor Democratie veel betrokkenheid voelt bij wat er in een provincie als Brabant speelt, stelt journalist en onderzoeker politieke communicatie Chris Aalberts. Hij volgt Forum voor Democratie op de voet en moet lachen om de provinciale standpunten van de partij: stimuleren van innovatie in Brainport Eindhoven, het behoud van het Brabants landschap Wie kan daar nou tegen zijn? ,,Het gaat ze helemaal niet om de provincie'', zegt Aalberts. ,,De Statenverkiezingen zijn gewoon een middel om in de Eerste Kamer te komen. Want de Staten kiezen de leden voor de Eerste Kamer.'' Uit de laatste landelijke peilingen blijkt dat de partij van Baudet 9 procent van de stemmen kan krijgen, mediastilte of niet. ,,Hun aanpak rendeert'', concludeert Aalberts. ,,Het lijkt erop dat Forum-lijsttrekkers er collectief voor hebben gekozen de media niet te woord te staan, omdat al die stemmen toch wel hun kant op komen. Alleen zullen ze dat nooit zeggen. Ze willen het voor de kiezer zo algemeen mogelijk houden en die niet vervreemden van de landelijke partij, met allerlei meningen over provinciale zaken.'' Bestuurskundige Frissen zet hoe dan ook vraagtekens bij de keuzes van Forum: ,,Deelnemen aan verkiezingen, betekent dat je deelneemt aan het openbare debat.'' Je kunt je volgens hem dus afvragen wat voor gevolgen dit heeft voor de transparantie en controlemechanismen in onze parlementaire democratie. Ook andere politici zitten een beetje in hun maag met de afstandelijkheid van Forum. ,,Zelf heb ik ook geprobeerd om contact te zoeken met Eric de Bie, maar het is niet gelukt'', zegt Christophe van der Maat, Brabants lijsttrekker voor de VVD. De Bredase liberaal is benieuwd naar de man die zeer waarschijnlijk naast hem in een Statenzetel terecht komt. ,,Na de verkiezingen moet er toch worden samengewerkt. Dan is het goed om te weten welke ideeën je collega's hebben. Maar ja, blijkbaar voelen ze niet de behoefte om dat te communiceren.'' Overigens zijn de landelijke Forum-kopstukken Thierry Baudet en Theo Hiddema morgen wel in Bergen op Zoom. Of de Brabantse kandidaten daar ook aanwezig zijn, is niet bekend.", "published_at": "2019-03-08"}
{"id": 10682035, "title": "Kindje maandenlang ontvoerd door moeder", "text": "Het is oudejaarsdag 2017. Charlotte van L. uit Bergen op Zoom stapt in Brussel op het vliegtuig, samen met haar nieuwe vriend en haar dochter van bijna twee. Niemand weet waar ze zijn. Totdat de politie haar vier maanden later arresteert in een woning op Curaçao. Terwijl in de rest van het land de telefoons roodgloeiend staan vanwege alle nieuwjaarswensen, komen de berichten en telefoontjes op de telefoons van Charlotte en Jan N. niet aan. Hun telefoons zijn uitgeschakeld. Het abonnement is afgesloten. Als na enige tijd zorgen worden geuit, valt de politie binnen in de woning van het stel. De huur ervan blijkt opgezegd, Jans baan is beëindigd. In de woning vindt de politie twee brieven. Eén aan Charlottes moeder, één aan de koning en de koningin. Daarin staat ze zijn gevlucht. In een ander huis in Bergen op Zoom, bij Jelle, de vader van het meisje, slaat de wanhoop toe. Hij heeft zijn kind nog nauwelijks gezien, nadat vlak na de geboorte de relatie werd beëindigd. Via een juridische strijd kreeg ook hij het gezag toegewezen en kwam er een omgangsregeling. Daardoor maakt Charlotte zich schuldig aan het onttrekken van het kind aan het ouderlijk gezag. Maar plotseling is zijn ex er vandoor, met zijn dochter. ,,Dat ik haar vier maanden niet zag, is vaker voorgekomen'', vertelde hij gisteren tegen de rechter. ,,Het doet alleen echt heel veel als je ook niet weet waar ze is. Gaat het goed met haar? Wie is er allemaal om haar heen?'' Jan en Charlotte verblijven al die tijd op Curaçao. Ze betalen een fikse som geld aan een immigratiespecialist. Bovendien vindt Jan een baan op het tropische eiland. Intussen werkt de politie koortsachtig. Alle alarmbellen rinkelen. Grootscheeps onderzoek wordt opgetuigd. Telefoons van de familie worden afgetapt, de financiën van de twee worden nauwgezet gecontroleerd. Dat onderzoek leidt uiteindelijk tot de aanhouding op 20 april vorig jaar. Charlotte vertelt de rechter dat er geen sprake is van een ontvoering, maar dat ze rust zoekt. ,,Na al het gesteggel hebben we rust nodig. Voor mijn dochter. Gewoon een korte vakantie van twee maanden. Dat werd wat langer, maar we wilden al bijna terug.'' De rechter zegt dat de politie in het dossier een heel ander vermoeden heeft opgeschreven, namelijk dat het stel zich definitief wilde vestigen op Curaçao. Dat vermoeden spreekt ook officier van justitie Emi Verhoeven-Ivankovic uit. ,,Ik vraag me heel erg af wat er was gebeurd als de politie eind april niet op Curaçao had gestaan.'' Wat haar betreft is er sprake van een ernstig feit. Ze eist voor allebei 200 uur taakstraf. Tegen Charlotte eist ze nog een halfjaar voorwaardelijk cel. Tegen Jan, die inmiddels niet meer haar partner is, twee maanden.", "published_at": "2019-03-08"}
{"id": 10682794, "title": "Denen willen kunstgras in Brabant recyclen", "text": "De Deense kunstgrasmattenrecycler Re-Match wil een fabriek bouwen in Midden-Brabant. Dat zegt woordvoerder Wiebe van Terwisga van Re-Match. Vijftig mensen kunnen er aan de slag gaan met het verwerken van kunstgrasmatten, die met name van voetbal- en hockeyvelden afkomstig zijn. Re-Match bouwt nog 23 van dergelijke fabrieken elders in de wereld, zegt Terwisga. ,,Deze is de eerste die we in Nederland bouwen.'' De verwerking van kunstgrasmatten leidt tot grote problemen in Nederland, nu er geen locaties zijn waar dat op een effectieve manier gebeurt. Volgens het bedrijf krijgt Nederland daarom voorrang. Het Dongense Tuf Recycling zou de belangrijkste speler moeten zijn op dit gebied, maar het bedrijf ligt al maanden stil omdat het er niet in slaagt om de matten te recyclen. Tuf ligt bovendien in de clinch met de gemeente Dongen, omdat er te veel matten op het fabrieksterrein aan de Vierbundersweg opgestapeld liggen. De andere recyclelocatie is in Barneveld, maar ook daar zijn problemen. De fabriek van Re-Match in Denemarken is een van de weinige in zijn soort in Europa. Wiebe van Terwisga zegt dat Re-Match met diverse gemeenten in Midden-Brabant in gesprek is voor de vestiging van de fabriek. ,,Helaas merken we dat de problemen bij Tuf een negatieve uitstraling hebben op deze branche. Maar het lukt ons wel om de mensen te overtuigen'', zegt hij. Re-Match, gevestigd in het Deense Herning, heeft naar eigen zeggen een gepatenteerde en EU-geverifieerde milieuvriendelijke technologie ontwikkeld om kunstgras te recyclen. Het proces granuleert, reinigt en scheidt versleten kunstgras van onder andere voetbalvelden, tot de oorspronkelijke grondstoffen, zoals zand, rubber, backing en kunststof vezels overblijven. Deze kunnen vervolgens worden hergebruikt in nieuwe productiecycli. De Nederlandse fabriek, die een aanzienlijk grotere capaciteit zal hebben dan de bestaande fabriek in Denemarken, is naar verwachting in 2020 klaar voor productie. Daarna bouwt Re-Match fabrieken in de Verenigde Staten, Engeland en Duitsland. Stad en Streek 2", "published_at": "2019-03-08"}
{"id": 10682798, "title": "Politie heeft beelden van overvallers", "text": "Bij de overval op juwelier Pertijs in Breda, hebben de daders met losse flodders geschoten. Dat blijkt uit onderzoek van de politie. Het rechercheteam beschikt bovendien over beelden, gemaakt met de beveiligingscamera bij de toegangsdeur van de juwelier, waarop de gezichten van twee van de overvallers goed te zien zijn. Ze droegen, in tegenstelling tot hun twee handlangers, geen bivakmutsen. De politie heeft vijftien rechercheurs voor het onderzoek naar de overval op de juwelier in de Parkstraat vrijgemaakt. Die hebben gisteren een groot deel van de dag getuigen gehoord. De daders die voor een niet bekendgemaakt bedrag aan dure horloges buitmaakten, zijn nog altijd voortvluchtig. Een van de verklaringen die wordt gegeven voor het feit dat de overvallers niet met scherp schoten is de straf die hen te wachten staat, als ze gepakt zouden worden. ,,Die ligt vrijwel zeker, als er alleen losse flodders zijn gebruikt, een stuk lager'', zegt een strafpleiter. Bij de overval vielen twee gewonden. De beveiliger van de juwelierswinkel kreeg klappen, evenals een klant. Met hen gaat het naar omstandigheden goed. Zie Stad en Streek", "published_at": "2019-03-08"}
{"id": 10682800, "title": "Toos & Henk Paul Kusters", "text": "Voor meer Paul Kusters, zie bndestem.nl/paulkusters", "published_at": "2019-03-08"}
{"id": 10683207, "title": "Rumoer om regenboogpad. Twistpunt Oudenbosch", "text": "Teruggefloten door het bisdom. Uitgemaakt voor ketter. Pastoor Maickel Prasing kreeg het de laatste dagen behoorlijk voor zijn kiezen. Pastoor Maickel Prasing brak zondag een lans voor de komst van een regenboogpad tegenover de basiliek in Oudenbosch. Dat zou volgens hem niet alleen de verkeersveiligheid ten goede komen, maar ook de LHBT-gemeenschap laten zien dat ze welkom is in de kerk. Nu, vier dagen later, heeft het bisdom de priester teruggefloten en wordt hij op een spandoek uitgemaakt voor ketter. Pastoor Prasing wil het liever niet meer hebben over de commotie die zijn petitie voor een regenboogpad teweeg heeft gebracht. Hoewel hij 'geen millimeter aan twijfel' heeft over zijn oproep, liet Prasing de handtekeningenactie die hij online was begonnen offline halen. ,,Het bisdom heeft dat gevraagd, omdat deze het plaatselijke karakter wat oversteeg. We hebben ons punt gemaakt, het is nu duidelijk.'' De pastoor wilde met het regenboogpad voor de basiliek laten zien dat anders-geaarden meer dan welkom zijn binnen de kerk. Een boodschap waar het bisdom volgens Prasing zelf inhoudelijk achterstaat, alleen blijkbaar niet op deze manier. ,,Er zijn mensen die vinden dat ik met deze boodschap verwarring heb gesticht over het standpunt over homoseksualiteit van de kerk.'' Naast het bisdom liet ook de Sint Michaëlbrigade van zich horen. Deze katholieke actiegroep werd twee jaar geleden opgericht en bestaat uit ongeveer dertig, voornamelijk jonge, aartsconservatieve Brabanders. De brigade zegt te strijden tegen progressieve stromingen binnen de kerk en bestempelt die als een 'valse leer'. Dat leidde tot het spandoek bij de basiliek waarop Prasing wordt uitgemaakt voor ketter. ,,Ketter is een van de zwaarste termen die we kunnen gebruiken'', zegt brigadewoordvoerder Thomas van Oeffelen. ,,Maar als je tegen de leer van de kerk ingaat is dat wel de conclusie.'' De groep zegt dat ze de kwestie eerst met de pastoor heeft besproken, ,,maar dit leidde niet tot het gewenste resultaat.'' Net als het bisdom vindt Van Oeffelen dat homoseksuelen in de kerk mogen komen, maar wel onder bepaalde voorwaarden. ,,De mens is welkom, maar de zonde niet.'' In zijn visie laat de pastoor LHBT'ers namelijk een zonde begaan door ze ter communie te laten gaan.Van Oeffelen sluit verdere protestacties niet uit. Zo wil de groep zondag flyeren bij de kerk om de volgens haar juiste leer te verkondigingen. ,,De bijbel is Gods woord en niet wat Prasing heeft gezegd.'' De pastoor zelf laat op zijn beurt weten dat het spandoek hem als katholiek heeft geraakt, maar dat hij hier verder geen commentaar op wenst te geven.", "published_at": "2019-03-08"}
{"id": 10683388, "title": "Jonge honden gretig in chaotisch verkiezingsdebat", "text": "Nieuwkomers op het Binnenhof lieten zich gisteren gelden tijdens het eerste verkiezingsdebat voor de Provinciale Statenverkiezingen, die over twee weken worden gehouden. Met name D66-factieleider Rob Jetten en Thierry Baudet (Forum voor Democratie) trokken het initiatief naar zich toe. Ook Lilian Marijnissen hield zich knap staande. Tijdens het debat stonden vier nieuwe fractievoorzitters voor het eerst in de verkiezingsarena. Naast Baudet en Jetten waren dat Lilianne Marijnissen van de SP en Klaas Dijkhoff van de VVD. Met name Dijkhoff moest zich het in het begin van het debat flink verweren tegen aanvallen van zowel PVV-leider Wilders als coalitiegenoot Jetten. Wilders beet het spits af met het verwijt dat mensen die in de crisisjaren financieel moesten bloeden om Nederland er weer bovenop te krijgen, daar nu niets van terugzien. Dijkhoff wees naar het loonstrookje dat 'er bij veel Nederlanders beter uitziet', maar moest ook erkennen dat dit 'nog niet genoeg is'. Het klimaatdebat staat hoog op de agenda tijdens deze verkiezingen. De ambities tussen D66 en VVD lopen ver uiteen, bleek opnieuw tijdens het debat. ,,We moeten vooroplopen in de energietransitie. Dat moet voor onze kinderen en is goed voor de economie, want we verdienen onze boterham ermee'', is het standpunt van Jetten. Voor coalitiegenoot Dijkhoff is dat geen 'heilig moeten'. ,,Het is geen wedstrijdje, we doen op dat gebied wat nodig is. We hoeven niet voorop te lopen.'' Baudet mengde zich in de discussie door te zeggen dat al zijn concurrenten 'op het verkeerde spoor zitten'. De Nederlandse klimaatdoelstellingen zouden 'extreem ambitieus, onhaalbaar' zijn. ,,Het is een van de allerstomste voornemens die ik me kan heugen'', aldus de voorman van Forum voor Democratie. Hij zei te verwachten dat de nieuwe senaat de Klimaatwet 'wel zal blokkeren'. In de opiniepeilingen behoudt de coalitie bij lange na geen meerderheid meer, dus zijn de partijen dan aangewezen op steun van de oppositie. Marijnissen richtte haar pijlen in het chaotische debat op een vertrouwd onderwerp, de marktwerking in de zorg. Ook hier moest Dijkhoff het ontgelden. Hij werd er fijntjes aan herinnerd dat diens partijgenoot een ziekenhuis eerder 'een stapel stenen' had genoemd. PvdA-leider Lodewijk Asscher kwam onder vuur te liggen door in te stemmen met de stelling dat onderwijs, zorg en politie de afgelopen kabinetten zijn verwaarloosd. Die stap kwam hem op hoon te staan van Wilders en Marijnissen, omdat hij met de PvdA zelf in die kabinetten mee heeft geregeerd. Asscher erkende dat hij niet alles goed heeft gedaan, maar dat hij daarvan probeert te leren, en niet vanaf de zijlijn kritiek levert zoals Wilders, die wegliep uit Rutte-I, en de SP die nog nooit regeerde. Acht fractieleiders uit de Tweede Kamer deden mee aan het eerste televisiedebat voor de Provinciale Statenverkiezingen over twee weken. De politieke kopstukken mengen zich actief in de provinciale strijd, omdat de uitkomst bepalend is voor de samenstelling voor de Eerste Kamer.", "published_at": "2019-03-08"}
{"id": 10682821, "title": "Architect Binnenhof ontwierp ook 'blunderministerie'", "text": "De architect die momenteel leiding heeft over de renovatie van de Tweede Kamer ontwierp eerder het 'blunderpand' van twee ministeries in Den Haag. Ambtenaren klagen steen en been over dat gebouw. Toparchitect Ellen van Loon van het Rotterdamse bureau OMA was verantwoordelijk voor het in 2017 opgeleverde megaministerie. Over dat gebouw aan de Haagse Rijnstraat, waarin de ministeries van Buitenlandse Zaken en Infrastructuur en Waterstaat zijn gehuisvest, regent het klachten: ambtenaren vallen van de designtrap, het is er te koud of te heet en de kleuren in het gebouw zijn deprimerend. Diezelfde Van Loon maakt nu de tekeningen voor de renovatie van de Tweede Kamer. Zij werd in 2017 aangesteld als coördinerend architect voor dit project. De tweede coördinerend architect - Liesbeth van der Pol, die verantwoordelijk was voor de Eerste Kamer - is onlangs aan de kant gezet vanwege onvrede over haar functioneren, zo onthulde deze krant deze week. Van Loon werkt nog wél als coördinerend architect aan het Binnenhof-project, waarvoor het kabinet ruim een half miljard euro heeft uitgetrokken. ,,Ik vind het zorgwekkend dat deze architect nu ook verantwoordelijk is voor de verbouwing van het parlement'', zegt PvdA-Kamerlid Lilianne Ploumen. ,,Ik ben bang dat de werkomstandigheden in het gebouw ondergeschikt worden gemaakt aan het design.'' Als minister van Buitenlandse Handel en Ontwikkelingssamenwerking werkte Ploumen zelf in het megaministerie. ,,Mijn ambtenaren moesten werken in een ruimte waar het 29 graden was'', blikt ze terug. ,,Anderen zaten in een ruimte zonder stopcontacten.'' Sinds de opening van het splinternieuwe ministerie zijn verschillende aanpassingen uitgevoerd. Zo zijn er meer werkplekken gemaakt en zijn deprimerende tinten op de muren overgeschilderd. Ook worden de designtrappen verbouwd nadat twee ambtenaren struikelden over opstaande randjes. Een van hen raakte ernstig gewond. Van Loon kwam afgelopen jaar met het plan voor een tropische kantoortuin in het parlement. Ook wilde ze een deel van de vergaderzalen in de Tweede Kamer verplaatsen. Kamervoorzitter Khadija Arib schoot de plannen af. Staatssecretaris Raymond Knops van Binnenlandse Zaken heeft geen moeite met de benoeming van Ellen van Loon als coördinerend architect voor de Tweede Kamer. ,,Het gebouw aan de Rijnstraat is een heel ander pand dan de Tweede Kamer'', stelt zijn woordvoerder. ,,Het ontwerpproces van Rijnstraat 8 verschilde enorm van onze gebruikelijke manier van werken'', zegt Van Loon zelf. Volgens haar was ze bij het megaministerie gebonden aan strikte eisen van het Rijksvastgoedbedrijf. Ook was ze toen niet verantwoordelijk voor de technische installaties, zoals het klimaatsysteem. Van Loon zegt blij te zijn dat over haar plannen voor de Tweede Kamer meer overleg plaatsvindt met de gebruikers.", "published_at": "2019-03-08"}
{"id": 10684788, "title": "Het is goed de invloed van Kylie Jenner serieus te nemen. Loes Reijmer", "text": "De mens mijmert in een leven meer over de familie Kardashian-Jenner dan haar lief is. Of nou ja, déze mens in ieder geval. Waarom ze zo vaak steunkouskleurige coltruien dragen, bijvoorbeeld. Sowieso zijn de zussen ongrijpbaar. Het ene moment gebruiken ze hun roem om erkenning van de Armeense genocide te bepleiten, niet veel later gebruiken ze diezelfde roem om hun jonge fans dieetshakes aan te smeren. De mijmering van deze week ging natuurlijk over Kylie Jenner, de 21-jarige telg met make-upimperium die volgens zakenblad Forbes de jongste 'self made' miljardair ooit is, voor fans. Ze stoot daarmee Facebookoprichter Mark Zuckerberg van de troon. En dat voor een vrouw die, zo smaalde de Volkskrant, 'haar dagen vult met het maken van instagramfoto's'. Toch kan het geen kwaad om Kylie serieus te nemen. Haar invloed, althans. Forbes bevestigt nu wat online al lang te zien is. De gelnagels van Kylie reiken ver. Op Instagram heeft ze 128 miljoen volgers. Daarmee bepaalt ze hoe jonge vrouwen zich kleden, wat ze op hun gezicht smeren en wat ze aan hun gezicht doen. Zo heeft ze de wereld ervan overtuigd dat we lip kits nodig hebben. Die bestaan gewoon uit lippenstift en een potloodje, je zou denken dat die markt al verzadigd is. Maar nee, als zo'n product Kylie's Coconut And Bare Lip Kit Combo heet, dan willen we het blijkbaar hebben. 'De schoonheid van Kylie Cosmetics', schreef Forbes bewonderend, 'is de kleine overhead en de gigantische winst die direct in haar zakken verdwijnt'. De 21-jarige heeft dankzij Instagram geen marketingmedewerkers nodig. Het is natuurlijk een mijlpaal dat een jonge vrouw deze lijst aanvoert. En het is niet erg dat ze haar fortuin heeft verdiend met de verkoop van make-up. Mark Zuckerberg is rijk geworden door dwangmatig onze data te verzamelen, doe mij dan maar Kylie's Naughty Is The New Nice Metal Lip Kit. Maar als we kijken naar de bron van haar succes, haar Instagramaccount en het succesverhaal dat ze daarmee verkoopt, wordt het problematischer. Doordat Kylie al als kind figureerde in de realityserie Keeping Up with the Kardashians hebben we haar zien opgroeien van een normaal meisje tot een jonge vrouw van buitenaardse schoonheid, met dikke lippen, een onwaarschijnlijk geboetseerd gezicht en een even onwaarschijnlijk geboetseerd lichaam. Ze is de ultieme make-over. Haar publieke transformatie, en het feit dat ze via Instagram in direct contact staat met haar fans, wekt de suggestie dat dit ook allemaal bereikbaar is voor mindere goden, zij het niet alleen met een lipkitje. 'Ik zie dat veel meisjes mijn trends volgen', zei ze tegen de Britse Glamour. 'Door al dat experimenteren komen ze beter in hun vel te zitten.' Zou het? Kylie laat juist zien dat gewoon mooi niet meer goed genoeg is. Ze heeft de drempel verlaagd om al op jonge leeftijd drastische ingrepen te doen aan het uiterlijk. Toen ze op haar 17de toegaf lipfillers te laten inspuiten, schoten de aanvragen bij cosmetische klinieken omhoog. Het is veelzeggend dat Kylie het geklooi met haar voorkomen verwoordt in de taal van empowerment. Dat is marketingmode nu. 'Empower your skin', luidt de leuze van een nieuwe gezichtscrème. Parfumerieketen Douglas gaf deze week korting in het kader van Internationale Vrouwendag, met lachwekkende teksten als 'benadruk uw zelfvertrouwen met een krachtige lipstick en smokey eyes met roze touch'. Vooruit, ook ik ben blij dat ik moeder natuur elke ochtend wat kan bijschilderen met een lik mascara. Maar het is wel de vraag wie zich empowered moet voelen nu Forbes heeft gekroond. Vrouwen, of de cosmetische industrie die het schoonheidsideaal handenwrijvend onhaalbaarder zag worden?", "published_at": "2019-03-09"}
{"id": 10684791, "title": "Vrouwen maken het verschil in het stemhokje. Vrouwen kiezen", "text": "Hoe gebruiken vrouwen het kiesrecht dat zij honderd jaar geleden hebben verworven? Veel vaker dan mannen stemmen ze op een vrouw en ook de partijkeuze is anders. Maar de politieke voorkeur blijkt in de loop der jaren flink verschoven. Laila Ait Baali (35) neemt altijd haar kinderen mee naar het stemlokaal, in de school aan het einde van hun straat in een Rijswijkse buitenwijk. Bij thuiskomst na haar werk checkt de jurist op haar smartphone nog even snel de laatste peilingen, want ze wil strategisch stemmen, op een vrouw die net buiten de boot lijkt te vallen. Wie weet, komt die dankzij voorkeurstemmen toch in de Tweede Kamer, de gemeenteraad of Provinciale Staten. Zodra ze haar zoons van 2, 4 en 8 jaar in hun jas heeft geholpen, kan de optocht beginnen. Onderweg trakteert ze hen op een lesje democratie. En hoort ze zichzelf haar strenge hoogleraar staatsrecht Douwe Jan Elzinga imiteren: 'Wie niet stemt mag niet klagen.' Oneliners waar haar vader in haar jeugd mee strooide, staan haar ook nog scherp voor de geest. Alles wat blijft hangen is winst. Meestal heeft Laila wel een idee op wie ze gaat stemmen. Maar in de stilte en eenzaamheid van het stemhokje voelt ze het gewicht van haar keuze en duizelt haar hoofd van cruciale vragen: Welke politicus is het meest oprecht? Wie biedt weerstand tegen gemakzuchtige populistische praatjes? Wie heeft zich ingezet voor vrouwenemancipatie? Wie is het meest authentiek en durft zich kwetsbaar op te stellen? Terwijl ze in de hokjes naast haar kiezers hoort komen en gaan, neemt Laila de tijd om alle kandidatenlijsten naam voor naam na te lopen. Ze wil niet het risico lopen haar Ideale Kandidaat over het hoofd te zien. De peilingen, hoe zat het ook alweer met de peilingen? En dan ineens ziet ze haar staan. Die integere, uitgesproken vrouw wat lager op de lijst. Zij heeft haar stem het hardst nodig. Een voorkeurstem geeft Laila het gevoel een verschil te kunnen maken, echt invloed uit te oefenen. Als anderen haar nu ook maar kiezen, krijgt ze misschien een zetel. Ze onderbreekt haar gedachtenstroom en kleurt gauw het hokje rood, want de kinderen beginnen ongeduldig te worden. Van een druk hoofd heeft de 80-jarige Joke Petermeijer uit Bergen op Zoom nooit last op weg naar het stemlokaal. Het is altijd CDA en dat zal het blijven. De eerste vrouw op de lijst. Helder. Geen twijfel mogelijk. Misschien is een andere, lager geplaatste vrouw wel geschikter, maar ze vindt het niet aan haar om dat te bepalen. 'Het zal wel mijn gezagsgetrouwe inborst zijn', zegt ze, om de keuze van hogerhand te volgen. Het enige wat ze bij haar gang naar het stemlokaal denkt is: 'Fijn dat ik weer mag stemmen.' Voorkeurstem Vrouwen maken een verschil in het stemhokje. Veel vaker dan mannen stemmen ze op een vrouw (bij de Tweede Kamerverkiezingen in 2017 62,5 tegenover 30,5 procent) en zo helpen ze hun seksegenoten met een voorkeurstem óf aan een zetel óf aan meer invloed in de politieke arena. Volksvertegenwoordigers met de grootste aanhang krijgen immers de meest begeerde portefeuilles en posities op de apenrots. Ook blijken vrouwen linkser te stemmen dan mannen. Het zijn vaak andere thema's die bij verkiezingen hun keuze bepalen, zoals gezondheidszorg, sociale voorzieningen en duurzaamheid en klimaat, thema's waarmee meer linkse dan rechtse partijen zich profileren. Het gros van de mannen daarentegen laat zijn stem bepalen door kwesties als immigratie, economie en veiligheid en komen daarmee eerder bij partijen als VVD, PVV en CDA terecht. Deze verschillen tussen de seksen in politieke voorkeuren en stemgedrag blijken uit onderzoek van politicoloog Wietse van Engeland van I&O Research in opdracht van de Volkskrant. Hij noemt de verschillen 'groot en opvallend'. Dat vrouwen hun stemgedrag grosso modo door andere thema's laten bepalen dan mannen, komt volgens politicoloog Monique Leyenaar van de Radboud Universiteit doordat de twee groepen vaak nog andere 'leefwerelden' hebben. 'Vrouwen hebben gemiddeld andere banen, een ander netwerk, nemen het grootste deel van de zorg voor kinderen en ouderen op zich en lopen dus tegen andere maatschappelijke problemen aan dan mannen.' Bij de vorige Tweede Kamerverkiezingen hadden linkse partijen (GroenLinks, SP, PvdA en Partij voor de Dieren) meer dan de helft van hun 42 zetels te danken aan vrouwen. Van de vrouwen stemde namelijk 56 procent op links, van de mannen 44 procent. Zo bezorgden vrouwen links 6 extra zetels. Als het aan vrouwen had gelegen dan had de huidige coalitie niet kunnen regeren, want die had geen meerderheid behaald in de Tweede Kamer. Op hun beurt hadden mannen de regering juist aan de felbegeerde, steviger basis geholpen, als zij het alleen voor het zeggen hadden gehad. Want zij stemmen beduidend vaker op de VVD en het CDA. Er zijn ook overeenkomsten tussen de seksen. Zo is de VVD de grootste partij bij zowel mannen als vrouwen. Als er nu verkiezingen zouden worden gehouden, zou GroenLinks bij vrouwen op de tweede plaats komen. Bij mannen de PVV, op de voet gevolgd door Forum voor Democratie, zo blijkt uit de laatste peiling van I&O Research. Het sekseverschil is het grootst bij de Partij voor de Dieren: daar stemmen bijna twee keer zoveel vrouwen als mannen op. Vrouwen lopen duidelijk minder warm voor radicaal-rechtse partijen als de PVV en Forum voor Democratie. Net zoals het linksere stemgedrag van vrouwen, is dat een Europees verschijnsel, weet politicoloog Eelco Harteveld, verbonden aan de Universiteit van Amsterdam. Hij heeft alle verkiezingsuitslagen in Europese landen met radicaal-rechtse partijen vergeleken op man-vrouwverschillen onder de aanhang. En ziet dat in elk land de politieke scheiding der seksen op dit deel van de rechterflank het grootst is. Dat wil niet zeggen, verzekert hij, dat vrouwen het niet zo hebben op een streng immigratie- en asielbeleid of strengere straffen - pleidooien waarmee radicaal rechts kiezers trekt. Ze vinden het alleen minder belangrijk dan maatschappelijke thema's als gezondheidszorg en duurzaamheid, dus laten ze er minder dan mannen hun kiesgedrag door bepalen. Vrouwen zijn, omdat ze sterk zijn vertegenwoordigd in publieke sectoren als het onderwijs en de zorg, ook meer gebaat bij die publieke voorzieningen. 'Het is niet zozeer een kwestie van 'je bent vrouw dus je stemt links', zegt hij, 'maar je werkt in de publieke sector, dus stemt eerder links. Net zoals een ondernemer eerder rechts stemt.' Wat eveneens een rol speelt, is dat vrouwen volgens Harteveld over het algemeen wat gematigder zijn. Ook radicaal-linkse partijen trekken hen minder aan. Vrouwen, concludeert Harteveld uit zijn onderzoek, zijn gevoeliger voor stigma's. Een partij met een negatief stigma gaan ze eerder uit de weg. Dat verklaart waarschijnlijk waarom de ene na de andere vrouwelijke PVV-stemmer die we benaderden voor een interview bij dit artikel, afhaakte. Ze vreesden voor hun baan, die van hun man en de reputatie van hun kinderen op school of werk. Kat uit de boom Zodra het stigma verwatert en de beschimpte nieuwkomers op het politieke toneel deel begint uit te maken van de politieke elite waartegen ze te hoop lopen, komen er meer vrouwen over de brug. Nu rechtspopulistische partijen in veel Europese landen een normaal verschijnsel zijn geworden, groeit de aanhang van vrouwen, ziet Harteveld. Waar vrouwen mogelijk geneigd zijn bij een nieuwe partij met extreme standpunten eerst de kat uit de boom te kijken, wagen mannen eerder een gokje. Een staaltje 'socialisering', als gevolg van een verschil in opvoeding en cultureel bepaalde verwachtingspatronen, vermoedt de politicoloog. Een opmerkelijke verandering ziet hij in Frankrijk, waar het Front National sinds Marine Le Pen aan het roer staat, meer vrouwen aantrekt. Dat zit hem niet zozeer in haar vrouw-zijn, maar in haar breuk met extreem-rechtse groeperingen, zegt Harteveld. En de afstand die ze nam van de antisemitische denkbeelden van haar vader Jean-Marie Le Pen, die ze acht jaar geleden opvolgde als partijleider. Vrouwen zijn niet altijd 'linkser' geweest dan mannen. Integendeel. Een halve eeuw stemden zij juist confessioneel, conservatief. De 'vrouwelijke stem' wordt al meteen zichtbaar op het moment dat zij voor het eerst mag meedoen aan verkiezingen. Dat zijn de gemeenteraadsverkiezingen in Maastricht in mei 1920, een jaar na invoering van het vrouwenkiesrecht. De rooms-katholieke RKSP boekt een klinkende overwinning. De sociaal-democraten verliezen. De partij die het niet zo heeft op politiek bewuste vrouwen, schildert 'links' als vijand van de godsdienst en het huisgezin, dus van de bubbel waarin vooral vrouwen in die tijd leven. De eerste Tweede Kamerverkiezingen waaraan vrouwen mogen deelnemen, in 1922, worden een succes voor alle drie de confessionele partijen; de RKSP en de protestantse CHU en ARP krijgen er samen negen zetels bij. Een behoorlijke winst, in een parlement dat in die tijd honderd zetels telt. Dat is niet verbazingwekkend, zegt politicoloog Leyenaar. 'Er werd in die tijd nog geen verkiezingsonderzoek gedaan, maar we weten dat vrouwen vromer waren dan mannen.' Ook vindt ze het niet opmerkelijk dat de partij waaraan vrouwen, naast natuurlijk de buitenparlementaire 'strijders' voor vrouwenkiesrecht onder aanvoering van Aletta Jacobs, het kiesrecht te danken hebben, daar in 1922 niet voor wordt beloond. De vrijzinnig liberalen van Henri Marchant boeken geen enkele zetelwinst. Dagblad Het Volk noemt vrouwen 'een onbetrouwbaar element in de kiezersklasse'. Leyenaar vermoedt dat het niet zozeer ondankbaarheid is van de 1,5 miljoen vrouwen die voor het eerst aan landelijke verkiezingen meededen, maar onwetendheid. Uit het onlangs verschenen boek De Hoogste Tijd, over 100 jaar vrouwenkiesrecht, dat de politicoloog met twee collega's heeft geschreven, valt op te maken dat vrouwen de eerste jaren na hun nieuw verworven recht weinig tot geen kennis hadden van politiek en maatschappij. Ze zijn, buiten het woord van pastoor en dominee, slecht geïnformeerd. Mannen lezen kranten, vrouwen niet. Op de vraag van twee vrouwelijke journalisten van het Algemeen Handelsblad wie Suze Groeneweg is, antwoorden ze niet de eerste en enige vrouw die 1918 in de Tweede Kamer is gekozen, maar 'een staatsman' of 'een schrijfster'. Groenewegs maidenspeech in het parlement zal de meeste vrouwen dan ook zijn ontgaan: 'Ik voel als draagster van deze geschiedkundige gebeurtenis de zware verantwoordelijkheid te bewijzen dat vrouwen niet ongeschikt zijn voor de politiek.' Pas later, mede dankzij vrijwilligers van talloze vrouwenverenigingen die van deur tot deur gaan en voorlichtingsbijeenkomsten organiseren, worden vrouwen politiek bewuster. Hun trouw aan confessionele, conservatieve partijen zal zeker vijf decennia duren. Vanaf de jaren '80, met de gang van vrouwen naar de arbeidsmarkt, komt daar verandering in. De ontzuiling doet ook haar werk. Door betere scholing en de tweede feministische golf in de jaren '70 worden vrouwen zich bewuster van hun achtergestelde maatschappelijke positie en gaan vaker stemmen op een partij als de PvdA, in de hoop dat de politiek daar verandering in brengt. Wetenschappers gaan de rol van vrouwen in de politiek onderzoeken. De resultaten krijgen titels als 'Waarom zo weinig?' Lange tijd lijkt in de politiek het credo 'Eén vrouw is wel genoeg' te heersen. Pas in 1982 komt er een kabinet met meer dan één vrouw op een ministerspost: Neelie Kroes en Eegje Schoo, beiden van VVD-huize. Het percentage vrouwelijke Kamerleden kruipt in die periode voorbij de 10 procent. Veel verder dan die van de vrouwelijke kiezers in het stemhokje, reikt de invloed van vrouwen in de politieke arena, dus het passieve kiesrecht, benadrukt Leyenaar. Die van een minister als Marga Klompé met haar Algemene Bijstandswet en Ien Dales met de Wet Gelijke Behandeling. Hanja Maij-Weggen die binnen het ministerie meer vrouwen aanneemt en op leidinggevende functies benoemt. Els Borst en de euthanasiewetgeving. Mede onder druk van maatschappelijke organisaties en vrouwelijke politici die zich hebben verenigd in het Kamerbreed Vrouwenoverleg gaat de Nederlandse overheid zich in de jaren '90 actiever inzetten om meer vrouwen invloed te geven. Zo komen er bijvoorbeeld streefgetallen voor vrouwelijke burgemeesters. Het aandeel vrouwen in de Tweede Kamer blijft groeien en bereikt in 2010 een record van 41 procent. Opvallend is dat vanaf de verkiezingen erna, in 2012, een dalende trend inzet. Op dit moment telt het parlement 31 procent vrouwen. Deels is dat een gevolg van het grote verlies van de PvdA - de enige partij met een kandidatenlijst met standaard om en om een man en een vrouw - en de opkomst van nieuwe, door mannen gedomineerde partijen als PVV, Denk, 50 Plus en Forum voor Democratie. Het is dan ook niet gek dat de helft van de Nederlandse vrouwen zich niet vertegenwoordigd voelt in de politiek, zoals blijkt uit het onderzoek van I&O Research. Een derde van de mannen vindt ook dat meer vrouwen politieke functies moeten hebben. 70 procent van de vrouwen vindt dat er ongeveer evenveel mannen als vrouwen in de Kamer zouden moeten zitten. De helft van de mannen steunt dat standpunt. Volgens Elma Petter is er nog iets anders aan de hand dan een veranderend politiek landschap dat de afname van vrouwen in het parlement verklaart. De vicevoorzitter van de vrouwenorganisatie van het CDA, in het dagelijks leven retail manager in de modebranche, ziet dat mannelijke politici de hete adem in de nek voelen van talentvolle vrouwen en bij benoemingen op kandidatenlijsten en commissies de gelederen lijken te sluiten. Er zijn meer dan genoeg vrouwen met capaciteiten die politiek hogerop willen, zegt zij. 'Maar ze stromen moeilijk door omdat mannen hen als concurrenten zien die een bedreiging vormen voor hun eigen positie. Ze lijken er een competitie van rivalen van te maken waarbij vrouwen aan het kortste eind trekken.' Politiek loopt achter Petter noemt voorbeelden als de opvolging van D66-leider Alexander Pechtold. De D66-fractie heeft genoeg geschikte vrouwen als Pia Dijkstra en Vera Bergkamp. Maar het werd de jonge, vrij onervaren Rob Jetten. Of de benoeming van Halbe Zijlstra en, na diens gedwongen vertrek, Stef Blok als minister van Buitenlandse Zaken. Een prestigieuze functie, waarvoor onervaren VVD-vertrouwelingen van premier Rutte de voorkeur kregen boven een ervaren diplomaat als Sigrid Kaag die zes talen spreekt. Maar ook in haar eigen CDA is het voor ambitieuze vrouwen 'knokken tegen het mannenbolwerk'. De politiek loopt in haar ogen achter op het bedrijfsleven, waar het kwartje is gevallen en vrouwen steeds vaker invloedrijke posities bekleden. Dat achterlopen vindt de CDA-vrouw 'onverstandig en onterecht'. Diversiteit leidt tot evenwichtiger besluitvorming, blijkt uit onderzoek. En in de politiek is het ook nog eens een kwestie van democratie 'om alle smaken die we hebben tot hun recht te laten komen'.", "published_at": "2019-03-09"}
{"id": 10686200, "title": "Hoe weer je scholen die je niet wilt?. Analyse Extremistisch onderwijs", "text": "Het Cornelius Haga Lyceum, dat ondanks veel weerstand is opgericht, staat onder verdenking van extremisme. Toch kan de school niet worden gesloten. Wordt de vrijheid van onderwijs te duur betaald? Ze waren altijd al tegen. Zowel het ministerie van Onderwijs als de gemeente Amsterdam had vanaf het begin weinig trek in een orthodoxe islamitische school. Alleen: blokkeren kon niet. En dus gingen de deuren van het Cornelius Haga Lyceum vorig jaar - na een jarenlange juridische strijd - gewoon open. Ook nu de school is begonnen en de Nationaal Coördinator Terrorismebestrijding en Veiligheid waarschuwt voor extremisme, blijkt het lastig in te grijpen. 'Frustrerend, maar dat is de situatie', zei minister Arie Slob vrijdag. 'We leven in een rechtsstaat, dus we zullen een wettelijke grondslag moeten hebben.' Ook de Amsterdamse burgemeester Femke Halsema opperde dat de wet moet worden gewijzigd om het onderwijs beter te kunnen beschermen tegen extremistische invloeden. Wat is er mogelijk? 1. Schrap de vrijheid van onderwijs In Nederland mag iedereen een school oprichten. Dat ligt vast in artikel 23 van de Grondwet. Wie kan aantonen dat er voldoende animo is voor zijn initiatief, krijgt van de overheid jaarlijks een zak met geld. Dit systeem zorgt dat Nederland een pluriform onderwijsstelsel heeft met voor ieder wat wils, in tegenstelling tot landen als Frankrijk, waar alle scholen van de staat zijn. Dat Franse systeem houdt extreme invloeden buiten het onderwijs. Moet de vrijheid dus ook hier worden ingeperkt? De kans dat een Kamermeerderheid daarvoor stemt, is nihil, zegt hoogleraar onderwijsrecht Paul Zoontjens van de Universiteit Tilburg. 'Het zal veel weerstand opleveren.' Zo zullen regeringspartijen CDA en ChristenUnie het recht verdedigen dat hun kiezers de kinderen naar een christelijke school kunnen sturen. Bovendien: zo'n grondwetswijziging is wel een heel zware maatregel om enkele scholen aan te kunnen pakken. 2. Laat de inspectie scholen beoordelen voor ze beginnen Op dit moment komt de Onderwijsinspectie pas op een school langs als die al open is. De inspectie controleert dan alleen de onderwijskwaliteit. Is die niet op orde, dan kan het nog een paar jaar duren voordat de geldkraan dichtgaat. Dat moet anders, vindt het kabinet. Er ligt daarom een wetsvoorstel om plannen van een school te toetsen voor de eerste les gegeven is. Waterdicht is zo'n systeem niet, zegt de Rotterdamse hoogleraar onderwijsrecht Pieter Huisman. 'Het is een papieren toets. Uiteindelijk moet in de praktijk blijken wat voor onderwijs er wordt gegeven.' Daarnaast moet de inspectie volgens de nieuwe wet kijken of er bestuurders betrokken zijn die er eerder een potje van maakten. Nuttig, vindt Huisman, maar geen garantie voor succes. Kwaadwillenden kunnen de boel bedotten. 'Door stromannen in het bestuur te zetten, bijvoorbeeld.' 3. Geef de minister meer ruimte om bestuurders af te zetten De minister van Onderwijs kan bestuurders van scholen in sommige gevallen dwingen plaats te maken. Blijven ze toch, dan mag de minister de geldkraan dichtdraaien; meestal betekent dit het einde van een school. Het probleem is dat hij zo'n zware maatregel alleen kan inzetten als sprake is van wanbeleid of als de onderwijskwaliteit ernstig in het geding is. En dat is bij een school als het Cornelius Haga Lyceum niet het geval. Volgens hoogleraar Zoontjens zou er een bepaling aan de wet kunnen worden toegevoegd om de bevoegdheid van de minister te verruimen. 'Zodat hij een bestuurder ook kan wegsturen als de school geen veilige leeromgeving biedt of een beleid voert dat niet overeenkomt met de mensenrechten.' 4. Leg de burgerschapsopdracht duidelijker vast Scholen zijn verplicht om kinderen burgerschapsonderwijs te bieden. Alleen ligt nergens vast waaraan precies dat onderwijs dan moet voldoen. Om meer duidelijkheid te scheppen, wil minister Slob de wet aanpassen. In het wetsvoorstel staat onder meer dat scholen leerlingen 'respect voor en kennis van de basiswaarden van de democratische rechtsstaat - zoals verankerd in de Grondwet - en de universeel geldende fundamentele rechten en vrijheden van de mens' moeten bijbrengen. Door de wet te wijzigen, kan de inspectie scholen ook op het burgerschapsonderwijs aanspreken en mogelijk zelfs de geldkraan dichtdraaien. Nu kan dat alleen als er helemaal geen burgerschapslessen op het programma staan. Volgens hoogleraar Huisman is dat overigens niet eenvoudig. 'De inspectie moet dan vaststellen dat er geen respect voor de rechtsstaat wordt bijgebracht op een school. Hoe toon je dat aan?' 5. Stel strengere eisen aan de bekwaamheid van leerkrachten Jan Beenen herinnert het zich goed. Als interim-rector van de islamitische middelbare school Ibn Ghaldoun in Rotterdam zag hij leerkrachten voor de klas staan met weinig didactische vaardigheden en een slechte beheersing van het Nederlands. 'Veel van hen hadden diploma's van Turkse of Marokkaanse instituten', zegt hij. 'Die waren goedgekeurd, zodat ze ook hier les mochten geven. Ze waren bevoegd, maar niet bekwaam.' Of dat voor het Cornelius Haga geldt, durft Beenen niet met zekerheid te zeggen. Hij vermoedt van wel. Misschien, zegt hij, kun je extremisten buiten de deur houden door beter vast te leggen aan welke bekwaamheidseisen leerkrachten moeten voldoen. En door minder makkelijk buitenlandse diploma's goed te keuren.", "published_at": "2019-03-09"}
{"id": 10686201, "title": "Voorvechters van moslimonderwijs, juridisch gewiekst. Profiel Gebroeders Atasoy", "text": "Profiel Jonge leerlingen worden op het Amsterdamse Cornelius Haga Lyceum beïnvloed door 'richtinggevende personen' die banden hebben onderhouden met een aan IS gelieerde Tsjetsjeense terreurorganisatie, het Kaukasus Emiraat. Met die schokkende mededeling traden minister Ferdinand Grapperhaus van Justitie en het Amsterdamse stadsbestuur donderdag naar buiten. Zij baseren zich op 'zeer verontrustende signalen' die begin dit jaar binnenkwamen bij de Algemene Inlichtingen en Veiligheidsdienst (AIVD). De personen in kwestie zouden zich 'inlaten met jihadistisch extremisme' en een 'parallelle samenleving' bevorderen. Wie die 'richtinggevende personen' zijn, bleef in de mededelingen donderdag onbenoemd. Maar twee bronnen die dicht op de zaak zitten bevestigen onafhankelijk van elkaar dat het gaat om de Nederlands-Albanese broers Söner en Son Tekin Atasoy. Söner (38) is de voorzitter van Stichting Islamitisch Onderwijs (SIO) waaronder het Cornelius Haga valt. Zijn oudere broer Son Tekin is op de school beleidsmedewerker. 'Het is toch te gek voor woorden dat ik dat van u moet horen', zegt Söner Atasoy als hij van de Volkskrant verneemt dat zijn broer en hij de richtinggevende personen in kwestie zijn, mogelijk met anderen. Hij heeft burgemeester Femke Halsema en onderwijswethouder Marjolein Moorman donderdag in een gesprek direct gevraagd naar de namen. Daar kreeg hij naar eigen zeggen geen antwoord op. Halsema wil dat bevestigen noch ontkennen. 'Ik heb mij in dat gesprek met de burgemeester open opgesteld', zegt Söner. 'Ik zei: als u kunt bewijzen dat ik iets heb misdaan, stap ik op. Een film met Atasoy verkleed als Rambo in Syrië. Maar als die smoking gun er niet is, bent u aan het demoniseren.' Atasoy ziet de brieven van Halsema en Grapperhaus als karaktermoord op hem en iedereen die bij de school betrokken is. 'Zonder bewijs publiekelijk aan de schandpaal genageld.' Hij stapt naar de rechter. Op het Amsterdamse stadhuis zullen ze er niet blij van worden. De SIO heeft zich eerder, met Söner Atasoy als drijvende kracht, bewezen als een club die weet hoe de Nederlandse rechtsstaat functioneert. Tientallen rechtszaken spande de club de laatste jaren aan, en meestal met succes. De strijd tussen de Atasoys en de instanties begint in 2011, als het ministerie van Onderwijs de SIO toestaat een school te stichten. Lodewijk Asscher, dan wethouder van onderwijs in Amsterdam, voelt er weinig voor. Hij ziet dit als een doorstart van het kort ervoor gesloten Islamitisch College Amsterdam (ICA), waar de onderwijskwaliteit ondermaats was. Bij het nieuwe initiatief zijn oud-medewerkers van die school betrokken, onder wie een voormalige rector én de gebroeders Atasoy. Deze twee mannen - die eerder hun geld verdienden in de bouw, met een snackbar en met een bakkerij - vervullen vanaf 2005 een prominente rol op het ICA. Son Tekin wordt bestuurder, Söner komt er drie jaar later in dienst als stagiair. Als bestuurder maakt Son Tekin zich hard voor het 'islamitische karakter van de school', zegt oud-directeur Hendrik Verweel eind 2017 in NRC. Zo is hij pleitbezorger van het muziekverbod en strikte kledingregels. Söner gaat zich gaandeweg 'met alles bemoeien', aldus Verweel, die de de indruk heeft dat Söner in opdracht van zijn oudere broer de werkvloer in de gaten houdt. Tegenover de Volkskrant benadrukt Söner in 2014 dat er na de sluiting van het ICA nog altijd behoefte is aan een islamitische school. 'Veel moslims kunnen op andere scholen niet aarden', zegt hij. Hij kondigt 'een excellente school' aan 'met vijftien leerlingen per klas en capabele docenten'. Die docenten moeten bij voorkeur moslim zijn, 'van een islamitische docent nemen de kinderen meer aan dan van een ongelovige'. Om te voorkomen dat die school er komt, zoeken de gemeente en het ministerie de randen van de wet op. Zo treuzelt de gemeente bij het beschikbaarstellen van een pand. Keer op keer spant Atasoy daartegen procedures aan, keer op keer wint hij. De toenmalige staatssecretaris Sander Dekker grijpt een uitspraak van een bestuurslid aan om in actie te komen. Abdoe Khoulani schrijft in 2014 op Facebook 'Leve ISIS', verwijzend naar de IS-voorloper. Omdat het bestuur niet snel genoeg afstand neemt, weigert Dekker een startbekostiging toe te kennen. In 2017 fluit de Raad van State hem terug. Ook nu mag de landsadvocaat de borst natmaken. 'Wij zijn gerechtigd onderwijs te geven en dit gaan we dus ook juridisch aanvechten', zegt Söner Atasoy. 'Want zij gooien nu een hele hoop bagger voor mijn deur, en zij gaan het ook opruimen.'", "published_at": "2019-03-09"}
{"id": 10686232, "title": "Yago wie?. Profiel Yago R.", "text": "Yago R., de veroordeelde Syriëganger die graag zou terugkeren naar Nederland, radicaliseerde in zijn Arnhemse jeugdjaren. Hij was een buitenbeentje en bezocht de Al Fath-moskee. Daar zeggen ze hem niet te kennen. 'Yago heet hij?' vraagt Rachid El Messaoudi die, gestoken in een bruine djelleba, achter de kassa staat in het inpandige groentezaakje van de Arnhemse Al Fath-moskee. 'Ik zou het echt niet weten. Er komen zoveel mensen hier bidden, je kunt niet iedereen onthouden.' Een goed beeld krijgen van Syriëganger Yago R. is lastig. Familieleden van de 26-jarige R. weigeren elk contact met media. Arnhemse moslims kunnen zich R., die inmiddels gevangen zit bij Koerdische rebellenstrijders in Noord-Syrië, nauwelijks herinneren. Ook voor maatschappelijk werkers die goed op de hoogte zijn van de Arnhemse Syriëgangersproblematiek is R. een groot vraagteken. Het weinige dat wel bekend over hem is, schetst het beeld van een buitenbeentje uit een seculier middenklassemilieu dat een nieuw thuis vond bij radicale moslims uit de Arnhemse achterstandswijken. 'Die Yago kan niet door deze moskee zijn geradicaliseerd', zegt El Messaoudi, een jongere broer van Al Fath-moskeevoorzitter Moustafa El Messaoudi. 'In de tijd dat hij hier moet zijn gekomen, hadden we nog zo'n imam van de oude stempel die alleen voorging in het gebed en verder niet zoveel deed.' In een recent interview met de Volkskrant vertelde R. dat hij voor zijn uitreis in 2014 'bijna dagelijks' met vrienden van Marokkaanse afkomst naar 'een Marokkaanse moskee' in Arnhem ging. Dat kan maar één moskee zijn geweest: de veertig jaar oude Al Fath-moskee aan de Van Oldebarneveldtstraat, die vooral door Marokkaanse Nederlanders wordt bezocht en bestuurd. De enige andere Marokkaanse moskee in Arnhem, de Nour al Houda, ging pas in 2015 open. Al Fath is bovendien dezelfde moskee die ook bezocht werd door andere Arnhemse Syriëgangers van overwegend Marokkaanse afkomst, zoals een vijftal Arnhemmers dat vorig jaar september werd gearresteerd vanwege het beramen van een terreuraanslag. Aan hen heeft El Messaoudi wel enige herinneringen. 'Ze bleven nooit in de moskee hangen. Na het gebed waren ze vaak gauw weer weg. Ik denk dat ze hun ideeën ergens anders vandaan haalden.' 'Ik ken veel van de Arnhemse Syriëgangers van jongs af aan, maar Yago is nooit op mijn radar verschenen', zegt maatschappelijk werker El Abbes Ouali. 'Ik ken zijn ouders niet, weet niet op welke school hij heeft gezeten of welke moskee hij bezocht, en heb nooit over hem horen praten.' Ouali vermoedt dat R. vanwege zijn atypische achtergrond nauwelijks bekend is bij mensen met zicht op de Arnhemse Syriëgangers. De meesten van hen groeiden op in achterstandswijken als Presikhaaf en Malburgen. Ze komen uit gebroken gezinnen, hebben laaggeschoolde ouders, en leidden niet zelden een crimineel bestaan voordat ze radicaliseerden. R. komt uit het 'betere' De Laar, een witte Arnhemse middenklassewijk met ruime twee-onder-een-kapwoningen. Hier groeide R. op in een stabiel gezin met een Indonesische vader en een Nederlandse moeder, die nog altijd bij elkaar zijn, en een jonger zusje. Vader is consultant in de bouw. Moeder werkt bij een werkgeversorganisatie. Zusje studeert scheikunde aan de universiteit. R. is daar net onder blijven steken en zegt te zijn opgeleid tot lasser. Het zijn niet bepaald de omstandigheden waarin islamitische radicalisering gedijt. Wel heeft R. jarenlang een relatie met een moslima voor wie hij zich tot de islam bekeert. Voor zijn ouders is dat geen probleem, die accepteren zijn bekering. Als de relatie strandt, blijft R. vasthouden aan de islam en verdiept hij zich verder in de leer. Hij breekt zelfs met islamitische vrienden die 'niet op het goede pad' zitten en zich alleen maar bezighouden met meisjes en feestjes. Dat brengt hem naar de Al Fath-moskee waar hij in contact komt met andere jongens die strikter zijn. Arnhemse Syriëgangers die de Al Fath-moskee bezochten, vertrokken vooral in de loop van 2013 naar Syrië om aan de jihad deel te nemen. R. kiest aanvankelijk een ander pad. Hij verhuist naar Rotterdam. Volgens een woordvoerder van de gemeente Arnhem, die in nauw contact staat met R.'s familie, was dat 'vanwege studie'. Aan welke instelling R. in Rotterdam studeerde, is onbekend. Erg lang heeft R. in elk geval niet gestudeerd in Rotterdam. Een 'identiteitscrisis' - hij voelt zich als moslim niet geaccepteerd in Nederland - en het lijden van zijn Syrische 'moslimbroeders' doen hem besluiten Nederland achter zich te laten. Nadat zijn vader hem als vermist heeft opgegeven, doorzoeken agenten R.'s woning in Rotterdam en vinden er een zwarte jihadistische vlag en ander materiaal - dvd's, cd's, papieren - dat in de richting wijst van islamitische radicalisering. Op dat moment bevindt R. zich al in Turkije en haalt een paar keer geld uit de muur in Gaziantep, een stad bij de Syrische grens. Daarna steekt hij de grens over om zich te vestigen in het kalifaat van terreurorganisatie Islamitische Staat In de loop van 2014 en 2015 heeft R. nog enkele keren contact met zijn vader en andere familieleden. Hij stuurt ze foto's van zichzelf in militaire kleding en zegt dat hij 'aan de goede kant' vecht. Het zijn uitwisselingen waarmee justitie makkelijk kan bewijzen dat R. lid is van een terroristische organisatie. In juli 2018 wordt R. dan ook bij verstek veroordeeld tot 6 jaar gevangenisstraf. Als we R. mogen geloven, was zijn leven in het kalifaat een aaneenschakeling van verschrikkingen. R. trouwde er met een minderjarig meisje, de 15-jarige Shamima Begum uit Engeland. Met haar kreeg hij twee kinderen die vroeg kwamen te overlijden, naar R.'s zeggen door ondervoeding. In Raqqa, het vroegere IS-bolwerk, zou hij door IS gemarteld zijn omdat men in hem een spion voor de Nederlandse overheid vermoedde. En in Baghouz, het laatste stukje kalifaat in Syrië, zou hij vooral bezig zijn geweest om uit de handen te blijven van IS' geheime dienst. Die waren naar hem op zoek omdat hij 'per ongeluk' iets verkeerd over de profeet Mohammed zou hebben gezegd. 'Ik heb jaren van mijn leven weggegooid', blikt R. berouwvol terug in het interview met de Volkskrant. 'Mijn ouders, familie, ik heb iedereen pijn gebracht.' R. heeft de geboorte van zijn derde kind, het jongetje Jarrah, niet kunnen meemaken. Nadat hij en zijn zwangere vrouw Shamima Begum enkele weken geleden uit Baghouz vluchtten en zich overgaven aan de Koerden, werden ze van elkaar gescheiden. R. zit in een gevangeniscel, zijn vrouw en zoontje zijn ondergebracht in vluchtelingenkamp Al Hawl. Begum is inmiddels haar Engelse nationaliteit kwijt en over R. hebben Nederlandse politici verklaard dat ze hem liever niet terugzien in Nederland. Toch hoopt R. dat hem een tweede kans gegund zal worden en dat hij een 'rustig leventje' in Nederland mag opbouwen. 'Hij heeft voor een leven in Syrië gekozen, laat hem dan ook maar daar blijven', zegt Rachid el Messaoudi van de Arnhemse Al Fath-moskee over R. 'Ik heb medelijden met zijn kindje en zijn familie, maar niet met hem.' Volgens El Messaoudi hebben Syriëgangers ervoor gezorgd dat moslims zoals hij en zijn kinderen zich altijd moeten verantwoorden voor hun religieuze overtuigingen. Mocht hij R. of een andere Syriëganger ooit op straat tegenkomen, dan zal hij hem flink de huid vol schelden. El Messaoudi zegt het grijnzend, maar benadrukt dat hij het daadwerkelijk meent. 'Deze jongens hebben zoveel kapot gemaakt in de samenleving.' BABY JARRAH Er is onduidelijkheid ontstaan over het lot van de baby van Yago R. en zijn vrouw Shamima Begum. De advocaat van Begums familie meldde op Twitter dat er sterke aanwijzingen zijn dat de baby is overleden in het vluchtelingenkamp waar hij met zijn moeder verblijft. De Syrische Democratische Strijdkrachten (SDF) spreken echter tegen dat de baby is overleden. Zij zeggen dat het jongetje gezond en wel is.", "published_at": "2019-03-09"}
{"id": 10686240, "title": "Uber betaalt boete van 2,3 miljoen euro", "text": "Taxidienst Uber moet 2,3 miljoen euro betalen voor het aanbieden van de omstreden dienst UberPop. Hiermee konden gewone burgers in 2014 hun eigen auto inzetten als taxi, zonder de benodigde vergunningen. Het bedrijf heeft hiermee de wet overtreden. Na bijna een half miljoen euro aan boetes stopte Uber in 2015 met de dienst in Nederland. Ook in andere Europese landen werd de dienst verboden. Uber betaalt nu een boete van 2 miljoen euro en draagt ook de commissie af van ruim 3 ton die chauffeurs destijds moesten afstaan aan het taxibedrijf. Volgens Uber hadden 300 duizend Nederlanders zich aangemeld. Zij hebben tussen 2014 en 2015 minstens één rit uitgevoerd voor de taxidienst. Uber trok zich weinig aan van lokale wetten. Het bedrijf beschouwde zichzelf als een platform dat vraag en aanbod bijeenbracht en daarom niet hoefde te voldoen aan lokale regels. Europese rechters oordeelden dat Uber gewoon een taxibedrijf is en dat chauffeurs zich aan de regels moeten houden. Nu rijden alleen chauffeurs met een licentie voor het bedrijf met een boordcomputer die rijtijden bijhoudt. Uber zegt zijn leven te hebben gebeterd. Toch is het bedrijf nog steeds omstreden, onder meer vanwege een aantal recente dodelijke ongevallen waarbij jonge chauffeurs betrokken waren. Uber Nederland heeft maatregelen genomen en heeft de minimumleeftijd van chauffeurs ver- hoogd naar 21 jaar. Ook moeten chauffeurs onder de 25 een cursus verkeersveiligheid volgen.", "published_at": "2019-03-09"}
{"id": 10686865, "title": "'Wie is gekker dan Maduro: Trump'. Reportage Klein Venezuela", "text": "In Florida wonen veel Venezolanen. Zij willen terug, maar dan moet eerst Maduro weg. Wie dat kan doen? 'Trump.' Maar houdt hij wel van de Venezolaan? Het vaderland van José Antonio Colina is gereduceerd tot een eettentje bij een benzinepomp in Doral, een voorstad van Miami, waar de dominostenen tikken en zangeres Soledad Bravo uit de luidsprekers klinkt. Aan een formica tafeltje wacht hij, omringd door zwart-witfoto's en zes tv-schermen met het laatste latino-nieuws, op het moment dat hij kan terugkeren uit ballingschap om zijn moeder eindelijk weer te omhelzen en daarna eventueel president te worden. 'We hebben tot eind december om Maduro weg te krijgen, denk ik', zegt Colina, een voormalig militair die zestien jaar geleden uit Venezuela naar Amerika vluchtte en nu zijn land probeert terug te krijgen vanuit dit geel-blauw-rood geverfde hart van de expat-gemeenschap. 'Als het dan niet gebeurd is, is de kans verkeken. Dan zit hij er nog veertig jaar.' Op de tv's is deze dinsdag te zien hoe Juan Guaidó, de zelfbenoemde interim-president, te midden van opgetogen mensenmassa's terugkeert in de Venezolaanse hoofdstad Caracas. Zijn operatie om met humanitaire hulp aan de grenzen een doorbraak te forceren is de afgelopen weken mislukt, nadat hij er eerder niet in was geslaagd de militairen aan zijn kant te krijgen. Nu roept hij op tot een staking van overheidspersoneel, in een nieuwe poging de massa's de straat op te krijgen. 'De mensen geloven nog steeds in hem', zegt Colina. 'En ook voor mij is hij een leider, maar hij heeft steun nodig. Er moet nu snel iets gebeuren, op een gegeven moment worden de mensen moe.' Offers En steun, die moet ook uit Amerika komen. Colina, oprichter en voorzitter van de ballingenorganisatie Veppex, heeft jaren gepleit en gelobbyd voor strengere sancties en een olieboycot. Na alle stapjes van Bush en Obama heeft de regering-Trump de afgelopen maanden de druk stevig verhoogd, ziet Colina tot zijn genoegen. Maar op zijn verlanglijst prijkt nog steeds een militaire interventie. 'Misschien is het nog niet het juiste moment, misschien wachten de Amerikanen tot de mensen nog wanhopiger worden. Maar ik denk dat het onvermijdelijk is. 80 procent van de Venezolanen wil een interventie.' 'Ze mogen een atoombom laten vallen op Caracas', zegt Carlos Pereira, een voormalige komiek en buikspreker die ook aan het tafeltje is aangeschoven. 'We zullen offers moeten brengen. Mijn vader en broer wonen er nog, maar als ze moeten sterven om Maduro weg te krijgen, dan zeg ik: doe het. Doe het! Ik ben zo klaar met Maduro. En de mensen ook. Het maakt hun niet uit wat de consequenties zijn.' En als iemand dat kan doen, is het Trump, zegt Pereira, een Democraat die een paar jaar geleden nog een gooi deed naar een zetel in het parlement van Florida. 'Maduro is een echte klootzak. Je kunt zo iemand niet wegkrijgen met diplomaten of professionals. Obama en Biden waren te academisch, te voorzichtig. Om een klootzak weg te krijgen heb je een grotere klootzak nodig. Iemand die nog gekker is dan Maduro.' 'Ik ben geen fan van Trump', zegt Colina. 'Maar op dit moment kunnen we hem goed gebruiken.' Het is een geluid dat breed wordt gedeeld in El Arepazo, een restaurant waar de arepa's (Venezolaanse broodjes) en flesjes malta (non-alcoholisch caramelbier) via een doorgeefluik naar een buitenplaatsje onder de palmbomen stromen, waar de mannen hangen bij een standbeeld van de Venezolaanse vrijheidsstrijder Simón Bolívar, en waar zelfs een speciaal broodje Guaidó wordt verkocht, een onwaarschijnlijke combinatie van gekookte ham, gehakt, bakbanaan en Reina Pepiada, een naar een Venezolaanse schoonheidskoningin genoemd avocadoprutje. Bijnaam 'Doralzuela' Doralzuela, wordt deze stad met zijn tienduizenden Venezolanen ook wel genoemd. Rond El Arepazo zitten nog meer Venezolaanse restaurants, Venezolaanse bakkers, gespecialiseerde Venezolaanse supermarkten en het lokale Venezolaanse televisiestation EV-tv. Net als de Cubanen voor hen zijn de Venezolanen een belangrijke politieke factor aan het worden in Florida, een staat waar de verkiezingen altijd met een verschil van hooguit een paar duizend stemmen worden beslist. Vandaar dat Donald Trump hiernaartoe kwam voor een verkiezingsrally, twee weken geleden, en zich na voorbereidend werk van senator Marco Rubio en vicepresident Mike Pence opwierp als redder van de Venezolanen. Trump legt voortdurend een verband tussen het socialisme van Maduro en het socialisme van linkse Democraten als Bernie Sanders en Alexandria Ocasio-Cortez, dat hij als een soort doemscenario voor de Verenigde Staten probeert te schetsen. Pereiro ziet die electorale tactiek knarsetandend aan. 'Europeanen weten dat Sanders met socialisme gewoon sociaal-democratie bedoelt, maar hier in Amerika snappen ze dat niet', zegt hij. 'Van die verwarring maken de Republikeinen handig gebruik.' Helemaal onhandig vindt hij het dat Sanders en Ocasio-Cortez zich niet hard genoeg uitlaten over het Maduro-regime. 'Die linkse Democraten moeten verdomme hun mond houden over Venezuela', zegt hij. 'De kiezers snappen het gewoon niet. Het is slecht voor de electorale doelen van de partij.' 'Bernie Sanders steunt Maduro', zegt Colina. 'Zie je? Daar heb je het al', zegt Pereira. 'Daar klopt niets van, maar Colina hier denkt zoals heel veel mensen denken. Daarom zeg ik: ze moeten hun mond houden, die linkse Democraten.' Intussen betekent de harde retoriek van Trump jegens Maduro niet dat hij de Venezolanen zelf in het hart heeft gesloten. 'Wij staan achter het Venezolaanse volk in hun edele zoektocht naar vrijheid', zei de president in zijn State of the Union. Maar bijna de helft van de asielaanvragen (28 duizend vorig jaar) wordt afgewezen. Het aantal Venezolanen dat een tijdelijk visum krijgt om de VS binnen te komen, is gedaald van 237 duizend naar nog geen 29 duizend. In 2018 werden 336 Venezolanen uitgezet. 'Ik zei toch dat hij een klootzak is?', zegt Pereiro. Dan, met Trump-intonatie: 'I lóve the Venezuelans. That's why I deport them.'", "published_at": "2019-03-09"}
{"id": 10686867, "title": "Met de fossielvrije bus naar de klimaatmars in Amsterdam", "text": "Mensen via kerkelijke organisaties, boswachters, grootouders en Rob Jetten: de klimaatmars belooft zondag in Amsterdam een divers evenement te worden. 17 duizend deelnemers hebben hun komst aangekondigd, 58 duizend mensen tonen zich op de Facebookpagina 'geïnteresseerd' in de mars van de Dam naar het Museumplein. 'Op de vorige klimaatmars, in 2017, kwamen zevenduizend mensen af', zegt Pelle Berting van Greenpeace Nederland. De milieuorganisatie organiseert de mars met onder meer Milieudefensie, Oxfam Novib en vakbond FNV. 'Deze mars wordt veel groter. Daar zetten we op in.' Mensen voelen de gevolgen van klimaatverandering ook steeds meer, zegt Berting. 'Denk aan de droogte van afgelopen zomer. Wereldwijd groeit de klimaatbeweging, want elk jaar neemt de urgentie toe. Zolang de politiek geen eerlijke en effectieve maatregelen neemt, zal het protest toenemen.' Uit alle hoeken van het land zullen mensen naar Amsterdam reizen, zegt Berting. 'Vroeger werd de klimaatboodschap vooral uitgedragen door milieuorganisaties. Nu doet de hele samenleving mee.' En dit keer dus niet alleen scholieren en studenten. Berting verwacht watersporters, energiecoöperaties, boswachters en feministen, noem maar op. Behalve GroenLinks, de SP en de Partij voor de Dieren zullen ook Kamerleden van coalitiepartijen zich aansluiten bij de mars, zoals Rob Jetten dus (D66) en Agnes Mulder (CDA). Er is een 'blok' gereserveerd voor de Groene Kerken, een voor Braziliaanse Nederlanders die aandacht vragen voor de ontbossing van de Amazone en een voor 'grootouders voor het klimaat', een initiatief van Urgenda. Sietse Brouwer (63) loopt bij de grootouders mee, samen met zijn zoon en kleinkind. 'We lopen met borden waarop foto's van onze kleinkinderen staan. Want daar doen we het voor.' In het hele land wordt gezamenlijk gereisd. Fossielvrij Friesland heeft drie bussen geregeld waarmee 150 Friezen naar Amsterdam worden vervoerd. Een fossielvrije rit, want de bussen rijden op blauwe diesel. 'We willen de Friese duurzaamheidsstem laten horen', meldt de organisatie. De Groninger Bodem Beweging vervoert 120 Groningers met bussen naar de Dam. Vanuit Utrecht vertrekken zondagochtend tachtig fietsers. 'Dat aantal verbaasde ons eigenlijk ook', zegt Anneke Wensing (40) van Utrecht Klimaatneutraal. 'Nog 900 mensen zijn geïnteresseerd op Facebook, dus het zouden er nog meer kunnen worden.' De Groene Kerken houden voorafgaand aan de mars een dienst in de Amsterdamse Dominicuskerk. Al 65 kerken hebben zich bij deze organisatie aangemeld. René de Reuver, scriba van de Protestantse Kerk in Nederland, zal tijdens de kerkdienst bidden voor het klimaat. 'De Bijbel spreekt over de natuur als schepping. En de mens krijgt de opdracht die te bewaren. De klimaatmars doet daar een appèl op.'", "published_at": "2019-03-09"}
{"id": 10686279, "title": "Kroon: wel alcohol, geen drugs. 's-hertogenbosch", "text": "Oorlogsheld Marco Kroon had bij zijn uit de hand gelopen arrestatie tijdens carnaval in Den Bosch afgelopen zondag alcohol gedronken, maar gebruikte geen harddrugs. Dat is vast komen te staan na een alcohol- en drugstest die standaard bij elke arrestant wordt afgenomen na een geweldsincident. Uit de blaastest bleek dat Kroon flink meer had gedronken dan twee biertjes (0,5 promille). Dat is een strafbare ondergrens voor automobilisten, maar feestvierders te voet worden doorgaans niet beboet voor openbare dronkenschap. De drugstest gaf geen eerste indicatie dat hij harddrugs gebruikt zou hebben. Kroon kwam deze begin week in opspraak nadat agenten hem hadden betrapt op wildplassen. Hij zou daarbij een achterwaartse kopstoot hebben gegeven aan een agent. Nog niet eerder bekend was dat dit pas zou zijn gebeurd, nadat hij was geboeid, stellen getuigen. De agent liep vervolgens een flinke bloedneus op. De marechaussee doet onderzoek.", "published_at": "2019-03-09"}
{"id": 10686276, "title": "Vooral docenten van basischool en universiteit willen naar Malieveld", "text": "De onderwijsbonden verwachten dat komende vrijdag duizenden leraren, vooral basisschool- en universitair docenten, gaan staken. Onder mbo- en hbo-docenten is het enthousiasme om te gaan actievoeren klein. Voor het eerst in de geschiedenis voert volgende week het hele onderwijs actie, op initiatief van de Algemene Onderwijsbond (AOb), FNV Onderwijs en Onderzoek en de Federatie van Onderwijsvakorganisaties (FvOv). Docenten sluiten het protest af met een staking en een manifestatie op het Malieveld in Den Haag. Leraren, van die van basisscholen tot en met die van universiteiten, leggen het werk neer om te strijden voor betere salarissen en vermindering van de werkdruk. Uit een peiling van de AOb onder zo'n vierduizend leden blijkt dat vooral basisschooldocenten in zijn voor een protest. Ongeveer de helft van de basisscholen sluit de deuren en een derde van de ondervraagde basisschoolleraren zegt vrijdag zeker naar het Malieveld te gaan. Ook op universiteiten leggen grote groepen docenten het werk neer. De Universiteit van Amsterdam (UvA) heeft zelfs bussen voor stakers geregeld. In het voortgezet onderwijs blijven zeker twintig scholen dicht, iets meer dan 5 procent. Op veel andere scholen staken groepjes leraren en sturen die een afvaardiging naar Den Haag. In het mbo en hbo lijkt de stakingsbereidheid een stuk lager te zijn. Hoe dat komt, is onduidelijk, want ook in deze sectoren kampen docenten volgens de bonden met een hoge werkdruk. Volgens de bonden betalen de meeste besturen in het mbo geen salarissen door tijdens de staking. Dat kan een reden zijn om niet te staken.", "published_at": "2019-03-09"}
{"id": 10686348, "title": "Haga Lyceum. Column", "text": "Een premier die zich met de schoolkeuze van ouders bemoeit, het zal ongetwijfeld een noviteit zijn. Toch gebeurde het gisteren: Mark Rutte zei tijdens zijn wekelijkse persconferentie dat het beter was om het Haga Lyceum in Amsterdam te weren. Dat had te maken met een waarschuwing van de Nationaal Coördinator Terrorismebestrijding en Veiligheid (NCTV). De docenten van de islamitische school zouden banden onderhouden met de terroristische organisatie het 'Kaukasus Emiraat', een club die verantwoordelijk is voor aanslagen in onder andere Moskou. Daarbij wordt de onderwijsinspectie gedwarsboomd, bijvoorbeeld door het intimideren van inspecteurs, of simpelweg door niet mee te werken aan controles. Het vermoeden is dat de leerlingen worden geïndoctrineerd met salafistische denkbeelden. Veel criticasters grijpen deze kwestie aan om een bekend stokpaardje te berijden: onderwijs dat geïnspireerd is door geloof of spirituele denkbeelden leidt zelden tot iets goeds. Er bestaat een grote beweging die hiervan af wil. Maar dat gaat niet gebeuren, althans: niet op korte termijn. De misstanden op de islamitische middelbare school laten vooral zien dat we met een systeemfout kampen. De wetgeving is ontoereikend. Om die reden kan minister Slob (Onderwijs) niet meteen de school sluiten, maar doet hij ook een wanhopige oproep in de media, in de hoop dat ouders zijn gezag erkennen, en hun kinderen niet naar het Haga Lyceum sturen, of ze juist meteen uitschrijven. Maar wat voor beeld de schoolleiding van Slob heeft, werd duidelijk in een verklaring van gisteren. De bestuursvoorzitter van de Stichting Islamitisch Onderwijs liet onverbloemd weten: 'Wij hebben afspraken met de inspectie. Ze komen langs, dat staat zwart op wit. Dus wat mij betreft kan de minister de boom in.' Dus: onze premier én de minister kunnen wel roepen dat ouders er verstandig aan doen om hun kinderen elders te stallen, het gaat toch niets uithalen. De ferme taal van de docenten, in combinatie met een sterk wij-zij-gevoel, heeft veel meer effect op de ouders en kinderen. Voor onze politici komt de waarschuwing van de NCTV behoorlijk slecht uit. Niet alleen wordt hiermee aangetoond dat de wet in extreme gevallen tekortschiet, ook zullen politieke tegenstanders andermaal roepen dat onze 'slappe leiders' alles maar laten gebeuren. Misschien hebben ze nog gelijk ook.", "published_at": "2019-03-09"}
{"id": 10686404, "title": "Uitspraak rechter: dood Ivana Smit was ongeluk", "text": "De dood van Ivana Smit was een ongeluk. Zo luidt het vonnis dat de rechter in Maleisië gisternacht uitsprak. Kijk op de site bij /video De oom van Ivana reageert: ,,We laten het hier niet bij.'' De uitspraak zorgt voor tal van vragen, want volgens de rechter overleed Smit (foto) wel ín het appartement van Alex en Luna Johnson. , ,De prangende vraag die iedereen nu heeft is: hoe kan het dan dat ze veertien verdiepingen lager werd gevonden? Een lijk kan niet naar de rand lopen en springen'', zegt advocaat Nair van de familie Smit. ,,Iemand moet haar lichaam naar beneden hebben gegooid. En alleen Alex en Luna Johnson waren aanwezig. Hoe kan het dan een ongeluk zijn?'' Volgens Nair heeft de rechter een fout begaan door daaraan voorbij te gaan. Volgens de rechter is Smit overleden doordat ze vrijwillig een risico heeft genomen. Er volgt nog een schriftelijke motivatie. Volgens de rechter is niet duidelijk geworden wat zich tussen de Johnsons en Smit heeft afgespeeld en dat daarom 'een ongeluk' de enige terechte conclusie is. Ofwel, er is ondanks dat Smit bij de Johnsons thuis overleed, geen hard bewijs dat die haar over de rand hebben gegooid. Leden van de familie Smit reageerden boos en verdrietig bij het vernemen van de uitspraak. Advocaat Nair raadt de familie aan in hoger beroep te gaan.", "published_at": "2019-03-09"}
{"id": 10685498, "title": "'De bijstand is een gevangenis geworden'. interview sybrand buma", "text": "Als het aan CDA-leider Sybrand Buma ligt, krijgen bijstandsgerechtigden geen geld meer om thuis te zitten. Alle handen zijn nodig, ook van de mensen die nu afgeschreven zijn, stelt hij. ,,Kom maar op met die oud-linkse kritiek.\" Terwijl de economie groeit en werkgevers staan te springen om personeel, neemt het aantal bijstandtrekkers nauwelijks af. Bijna een half miljoen mensen staat inmiddels langdurig aan de kant. Alleenstaanden moeten rondkomen van 1000 euro per maand, stellen van nog geen 1400 euro, exclusief vakantiegeld. ,,Dat is geen vetpot'', zegt CDA-leider Sybrand Buma. ,,En wie eenmaal in de bijstand zit, komt er heel moeilijk uit. Als het aantal in één jaar met tienduizend is afgenomen, vinden we dat in Den Haag al heel wat. Nou, ik niet! De bijstand is een gevangenis geworden.'' En nu wilt u deze mensen aan het werk helpen in een basisbaan. Is het CDA nu ineens voor de Melkertbaan geworden die het eerder zelf afschafte? ,,Er zijn nauwelijks overeenkomsten met de Melkertbaan. Ik wil een nieuw sociaal vangnet in plaats van de bijstand, maar mét een baan. Niet fulltime, maar voor circa 20 uur per week, zodat alleenstaande moeders tijd hebben om hun kind van school te halen. En in plaats van dat we mensen 70 procent van het minimumloon betalen, zoals nu in de bijstand, doen we daar 15 procent bovenop. Bij de Melkertbanen was het anders: mensen gingen met subsidie werken, en zodra de subsidie ophield, stopte de baan ook.\" Thuiszitten met een bijstandsuitkering is er dus niet meer bij. U wilt dat mensen iets om handen hebben. ,,Ja, en zorgen dat ze ritme houden, dat ze contact houden met de samenleving, zodat ze makkelijker kunnen doorstromen naar een echte baan. Vergis je niet welk stempel mensen krijgen als ze nu in de bijstand raken. Daar kom je heel moeilijk vanaf. 'Ze staan langs de kant, kunnen toch niets'. Terwijl we door de toenemende vergrijzing alle Nederlanders heel hard nodig zullen hebben.'' Waarom vindt u het acceptabel om mensen die werken onder het minimumloon te betalen? ,,We moeten vanuit de bijstand denken. Daar komt 15 procent bovenop, waarbij de werkgever de helft voor zijn rekening neemt. Deze mensen gaan niet veertig uur per week werken, maar de helft. Dan kom je automatisch onder het minimumloon uit. Er zal vast kritiek komen uit linkse hoek, maar is het dan sociaal om tegen mensen te zeggen: je krijgt een uitkering ter hoogte van 70 procent van het minimumloon en zoek het voor de rest maar uit? Want zo is het nu geregeld. Nou, ik leg me niet neer bij ruim 400.000 mensen die langs de kant staan, dus kom maar op met die oud-linkse kritiek.'' Wat gaan deze mensen precies doen? ,,Doorgaans zal het om werk gaan waarvoor je minder opleiding nodig hebt. Denk aan ondersteuning in de zorg. Dan heb ik het dus niet over verpleegkundigen. Denk aan plantsoenonderhoud bij gemeenten of ondersteuning in het onderwijs. Maar deze mensen zullen ook terechtkomen bij reguliere bedrijven.'' Bent u niet bang dat goedkopere krachten via uw basisbaan het werk inpikken van laagbetaalden die nu nog wel het minimumloon verdienen? ,,Dat zie ik niet gebeuren. Ook mensen met een basisbaan hebben er alle belang bij om te solliciteren op een baan die meer verdient. Het is bovendien niet zo dat mensen tot hun pensioen in een basisbaan zullen blijven.'' U bepleit een totale stelselwijziging. Hoelang gaat die duren? ,,Nou, we gaan niet morgen iedereen in de bijstand bellen en zeggen dat ze overmorgen een basisbaan hebben. We moeten beginnen bij mensen die al meer dan twee of drie jaar in de bijstand zitten. Dan heb je het over 150.000 tot 200.000 personen.'' En hoelang kunnen zij in een basisbaan blijven? ,,Ik denk aan twee à drie jaar maximaal. Dan moet je echt wel zijn doorgegroeid naar een echte baan. Ik ben daar optimistisch over. Als mensen eenmaal de drempel over zijn van thuiszitten naar een werkomgeving Het is niet de bedoeling dat je je hele leven in een basisbaan zit.'' Gelooft u echt dat er voor iedereen in Nederland werk is? Dat iedereen uit de bijstand of een basisbaan kan groeien? ,,Nee. Maar laten we niet beginnen met de mensen voor wie dit niet werkt. Vergeet niet dat er nog altijd families zijn die van generatie op generatie in de bijstand zitten. In plaats van financiële ondersteuning om thuis te zitten, bouwen we echt aan een beter en socialer systeem.'' Heeft de politiek niet juist bijgedragen aan het imagoprobleem van mensen in de bijstand? Ze worden met wantrouwen bejegend: één foutje en je krijgt een hoge boete. ,,Je wilt voorkomen dat mensen misbruik maken van het stelsel. Maar de sollicitatieplicht is bijvoorbeeld te veel een bureaucratische handeling geworden, waarbij mensen toch al weten dat ze keer op keer worden afgewezen. Mensen lopen vast in systemen. Dat zie je ook in de zorg, waar minister Hugo de Jonge vorige week op wees. Er zijn wel wijkverpleegkundigen, maar die zitten door de marktwerking meer in hun autootje dan dat ze zorg aan het verlenen zijn. Dat vergroot het wantrouwen in de politiek: is het systeem er nu voor de mensen of zijn de mensen er voor het systeem?'' De Jonge zegt dat de marktwerking is doorgeschoten. In het debat over de aankoop van aandelen Air France-KLM benadrukte uw fractie dat de vrije markt niet heilig is. Waait er een nieuwe wind bij het CDA? ,,Ik zie het als een gezonde correctie. Je ziet op een aantal plekken dat de marktwerking vastloopt. Het zou ontzettend star zijn als je dan vasthoudt aan je ideologische gelijk.\" Minister Wopke Hoekstra ontkende in het KLM-debat dat er sprake zou zijn van een waterscheiding of nieuw tijdsgewricht. ,,Voor het eerst in lange tijd wordt gezegd: de markt is niet de baas. Maar er is inderdaad geen waterscheiding in die zin dat ik vind dat we als overheid weer staatsbedrijven moeten gaan beginnen.'' U zei vorige week Hoekstra als premier te zien. U noemde De Jonge niet. ,,Omdat die vraag mij niet werd gesteld. Maar ik acht ze beiden zeer geschikt voor de functie. Dat ze allebei met een zeer positieve blik worden bekeken, vind ik alleen maar mooi. Jullie krant noemde dat een luxepositie en ik heb geen boze brief geschreven dat ik het daarmee oneens ben.'' Heeft u uw eigen ambitie laten varen? ,,Ik heb steeds gezegd dat we de toekomst later bepalen. Maar ik zie met grote tevredenheid dat het CDA meer mensen heeft van wie niet alleen ik maar ook anderen zeggen: hé, die zijn best in staat om premier te worden. Ik vind dat alleen maar heel goed.'' U heeft niet het gevoel dat er aan uw stoelpoten wordt gezaagd? ,,Nee, zo ben ik niet. En zo is het ook niet.''", "published_at": "2019-03-09"}
{"id": 10685499, "title": "Opnieuw explosief gevonden van dode tuinman", "text": "De Duitse politie vreest dat de postume terreur van tuinman Bernard Graumann (59) nog wel even duurt. Gisteren werd bekend dat een nieuw explosief is ontdekt. Dat was verstopt in een carport. Experts lieten het explosief ter plekke gecontroleerd ontploffen. De eigenaresse van het huis was in het buitenland. De wraakzuchtige hovenier uit de buurt van Kaiserslautern, die zelfmoord pleegde maar na zijn dood lijkt af te rekenen met mensen met wie hij ruzie had, is wereldnieuws. Het bizarre verhaal doet niet onder voor een spannende Netflix-serie. Inmiddels zijn drie explosieve ladingen ontdekt. Twee gingen af, met als gevolg één dode (een arts van 64) en twee gewonden. Zondag raakten een kleuter (4) en haar moeder gewond doordat een explosief ontplofte in hun houtkachel. Het was verstopt in een stuk brandhout. Graumann had voor de slachtoffers gewerkt. De laatste aanslag werd dus voorkomen. De politie in de regio herhaalde de waarschuwing voor het 'onzichtbare gevaar'. Volgens een woordvoerder heeft de tuinman zeer waarschijnlijk nog meer explosieven verstopt en mogelijk ook verstuurd in postpakketten. Duitse media speuren naar meer nieuws over de 59-jarige hoofdverdachte, die zichzelf vorige week vergiftigde. De zelfmoord bleek een opmaat naar verbijsterende moordaanslagen. Zestig mensen hebben zich bij de politie gemeld, omdat ze er niet zeker van zijn of ze postuum nog iets van Graumann kunnen verwachten. Volgens getuigen zou het allemaal gebeuren omdat de tuinman (getrouwd, vader van twee, onder wie een zoon die bij de politie werkt) met veel mensen ruziemaakte, privé en professioneel.", "published_at": "2019-03-09"}
{"id": 10686233, "title": "Sterrenrestaurant maand na overlijden klant weer open", "text": "Het restaurant Riff in Valencia, dat eind februari wereldnieuws werd toen een 46-jarige vrouw overleed nadat ze er had gedineerd, gaat deze maand weer open. De doodsoorzaak van de vrouw is nog altijd niet bekend. Vanaf 14 maart is het weer mogelijk te reserveren op de website van Riff. Eerder liet het restaurant weten de deuren pas te openen als bekend was waaraan de vrouw overleed. Nergens maakt het restaurant melding van het incident, het geeft slechts informatie over het menu, de reserveringsvoorwaarden en foto's van gerechten. Het onderzoeksrapport is nog niet vrijgegeven. Het ministerie van Volksgezondheid wacht nog altijd op de resultaten van het Nationaal Instituut voor Toxicologie. De Spaanse nieuwssite ABC meldde eerder deze week dat het aantal zieken is opgelopen tot 31. Zij dineerden tussen 12 en 16 februari bij Riff. Ze kregen diarree en moesten overgeven, symptomen van voedselvergiftiging. Er zouden in die periode in totaal 137 mensen hebben gegeten bij het restaurant dat een Michelinster heeft. De vrouw overleed een uur na thuiskomst. Haar man en 12-jarige zoon werden ook ziek, maar zij knapten weer op. Het blijft vooralsnog onduidelijk wat er precies misging bij het restaurant, door Michelin geroemd om de hoge kwaliteit van de producten waarmee het werkt. Duidelijk is wel dat alle gasten die ziek werden het verrassingsmenu hadden besteld. Daarin waren morieljes verwerkt. De paddenstoelen zijn giftig wanneer ze niet goed worden bereid. De eigenaar van Riff is Bernd H. Knöller. De Duitse chef-kok kreeg als eerste in Valencia een Michelinster. Hij zei na de dood van de vrouw in een verklaring dat 'uit de eerste onderzoeken en inspecties bleek dat het restaurant voldoet aan alle hygiënevoorschriften'. Hij stelde zijn volledige medewerking te verlenen aan het onderzoek. Op vragen van deze krant over de mogelijke doodsoorzaak en het opnieuw opengaan, reageerde het restaurant niet. Knöller kookte gisteren op een culinair festival in Valencia, samen met andere chefs uit Spanje en ver daarbuiten. 31 In totaal werden 31 mensen ziek na het eten van het verrassingsmenu.", "published_at": "2019-03-09"}
{"id": 10685997, "title": "'Wij kiezen voor de mensen'. Paspoort", "text": "Waren er zoveel slechte ideeën? Als grootste oppositiepartij liet de SP de afgelopen periode regelmatig 'nee' horen. Zo stemde de partij elk jaar consequent tegen de begroting. ,,Het is niet zo raar dat we niet altijd joepie roepen\" zegt Ger van Unen. ,,Dit was een heel rechts college. De PvdA zat er dan wel in, maar had heel weinig in de melk te brokkelen. We stemmen niet tegen om het tegenstemmen, maar doen dat altijd met redenen omkleed. We beoordelen alle voorstellen. Bij goede ideeën stemmen we voor, bij slechte tegen.\" ,,Nou, neem het hele verhaal rond Thermphos. Eerst ontkende het college dat de vervuiling ons probleem was. Toen eenmaal was aangetoond dat we wettelijk verplicht waren om het op te ruimen, stonden we ineens voor het blok. En we hadden er geen geld voor gereserveerd. Uiteindelijk betalen we ook nog 27 miljoen euro meer dan waartoe we verplicht waren. Dat is voor een provincie als Zeeland heel veel geld. Het heeft een heel zware wissel getrokken, waardoor we bijna niets meer kunnen doen.\" Hoe gaan we dit voorkomen in de toekomst? ,,Een van de zaken waar ik me zeer aan erger is dat men weigert na te denken over wat we hebben geleerd. We hebben nog een Dow, we hebben nog een Yara. Als die morgen ook omvallen, zijn we echt failliet. Wanneer de provincie de handhaver is, zou je van een bedrijf een reservefonds moeten eisen voor het opruimen, zodat niet de overheid - lees: de inwoners van Zeeland - opdraait voor de kosten.\" Ondanks dit soort kwesties gaf u het college een 6 als eindcijfer. Dus jullie zijn niet helemaal ontevreden? ,,In vergelijking met de vorige periode is er een veel betere samenwerking gegroeid tussen het college en de Staten, inclusief de oppositiepartijen. Dat is gekomen na het rapport over de Sloeweg-kwestie. De motie van de SP om een onderzoekscommissie in te stellen, heeft grote veranderingen teweeggebracht. We zijn heel diep gegaan in dat onderzoek. Het gevoel van 'dit nooit meer' leefde Statenbreed.\" Is die motie hét punt waarop jullie afgelopen vier jaar het verschil hebben gemaakt? ,,We hebben ook nog een paar onderzoeken gedaan, bijvoorbeeld naar de kustbebouwing. Het college praatte daarover alleen met de 'stakeholders', de belanghebbenden. Wij zeiden: jullie slaan de inwoners over. Daarom zijn we zelf met mensen in gesprek gegaan. Daar kwam uit dat 95 procent vindt dat er al genoeg aan de kust is gebouwd. Die uitkomst zagen wij ook terug in de Kustvisie die er uiteindelijk is gekomen.\" Ondanks die Kustvisie kan nog een groot aantal projecten worden gebouwd. Hebben jullie achteraf spijt dat jullie ermee hebben ingestemd? ,,Het gaat om 47 projecten. Daar is de SP heel erg in teleurgesteld. Wat ons betreft gaat het nieuwe college zo snel mogelijk aan de slag om dat te repareren. We hebben de Kustvisie goedgekeurd, maar ook toen hadden wij kanttekeningen. Dit is een goed voorbeeld van waar deze verkiezingen over gaan, namelijk de vraag wie het in Zeeland voor het zeggen heeft. Zijn dat de mensen, of is dat het geld? Mag iedereen genieten van die ongerepte kust of geven we die aan een paar projectontwikkelaars die daar snel geld willen verdienen? Wij kiezen voor de mensen. De vraag wie het hier voor het zeggen heeft, is op alle grote thema's van toepassing.\" Noemt u nog eens een thema. ,,De energietransitie. Iedereen moet eraan meebetalen. En wie profiteren ervan? Een paar grote windmolenjongens! Daar gaat alle subsidie naartoe. Dat is niet manier waarop je de energietransitie voor elkaar gaat krijgen. Dat lukt alleen als iedereen kan meedoen. Ook de mensen die niet even 1000 euro op de plank hebben liggen om in een paar zonnepanelen te stoppen.\" Hoe gaat u dat regelen? ,,In Friesland heb je daar gigantisch mooie voorbeelden van. Neem het dorp Garijp, met 700 gezinnen. Die zijn allemaal lid van een coöperatie. Een zonnepark op een oude vuilnisbelt wekt voor 1700 gezinnen stroom op. Daarmee betalen ze hun investeringen terug en hebben ze elk jaar winst te verdelen. Het dorp bepaalt wat er met dat geld gebeurt. Het kan dus gewoon wel en de provincie heeft hierbij een voortrekkersrol.\" Jullie noemen als grootste uitdaging voor de komende vier jaar het verbeteren van de leefbaarheid van Zeeland. Is het daar zo slecht mee gesteld? ,,Er is een kaalslag gaande in heel Nederland. Dat komt door drie achtereenvolgende kabinetten-Rutte. In dunbevolkte gebieden ben je daar als eerste de dupe van. De economie trekt aan en mensen hebben de keuze tussen banen. Wanneer willen mensen hier komen werken? Als er scholen in de buurt zijn, als de zorg op orde is, als er goed openbaar vervoer is, als er voorzieningen zijn en als er iets te doen is. Het is in deze tijd niet de rol van de overheid om bedrijven te stimuleren, maar om de randvoorwaarden in orde te hebben.\" Het gaat wel om kostbare zaken. Hoe gaat u dat betalen? ,,Dat zijn politieke keuzes. Het geld is er. De afgelopen periode er is heel veel geld naar wegen gegaan. Wat ons betreft moeten de wegen wel veilig zijn, maar kan het verder best een tandje minder.\" U bent nu de vierde partij, met vier zetels. Waar mikt u op bij deze verkiezingen? ,,Vorige keer hadden we bijna 5 zetels. Het zou mooi zijn als we die nu wel halen. Maar ik heb geen glazen bol.\" De SP zit in de helft van de provincies in het college. Gaat dat er hier ook ooit van komen? ,,Wat onze fractie betreft wel. We zijn een partij waar je heel goed afspraken mee kunt maken. We zeggen wat we doen en we doen wat we zeggen.\" Ger van Unen (59) woont in Baalhoek. Zij is al 33 jaar samen met dezelfde man. Samen hebben ze 1 volwassen dochter. Van Unen is altijd als verkoopster werkzaam geweest. In de aanloop naar de verkiezingen interviewt de PZC de Zeeuwse lijsttrekkers. Vandaag deel 8: Ger van Unen van de SP.", "published_at": "2019-03-09"}
{"id": 10686009, "title": "Centraal station Kruiningen/Yerseke", "text": "Het treinverkeer tussen Vlissingen en Kruiningen-Yerseke ligt drie dagen plat. Daardoor is het op het Bevelandse station een komen en gaan van volle bussen. En de parkeerplaatsen zijn overvol, zelfs de bermen lijken één groot P+R-terrein. Kruiningen-Yerseke, het kloppend hart van het Zeeuws openbaar vervoer. Door de werkzaamheden aan de spoortunnel in Goes is het wel degelijk een paar dagen het geval. De NS heeft bussen ingezet om de reizigers van en naar de andere stations te halen en brengen. ,,U heeft nog één minuut voordat de trein vertrekt\", roept Tina Muhedinovic naar de mensen die net uit twee volgepakte bussen richting de trein lopen. ,,Anders moet u een half uur wachten\", volgt er achteraan. ,,Want de trein wacht niet, die moet op tijd vertrekken.\" Muhedinovic is één van de mensen die door de NS zijn ingehuurd om alles op station Kruiningen-Yerseke in goede banen te leiden. ,,Wij staan hier om de reizigers van informatie te voorzien. Om vragen te beantwoorden en mensen verder te helpen. De meest gehoorde vraag is of en waar ze moeten inchecken.\" Bij een eerdere buslading treinreizigers klinkt het fluitje van de conducteur al terwijl de laatste passagiers nog maar net de bus uit zijn. Een vrouw laat een hartgrondige vloek ontsnappen terwijl ze zich in rap tempo om het stationsgebouw heen haast. Snel inchecken en het perron op. Ze haalt de trein nog net. Hein Peeters uit Wemeldinge ziet de trein echter vlak voor zijn neus vertrekken. ,,Ik moest nog een fietskaartje kopen, daarom haalde ik het net niet. Maar het maakt me niet uit, want ik had toch al gerekend op de volgende trein. Alleen ging mijn fietstocht wat sneller dan verwacht.\" Peeters stapt normaal altijd op station Kapelle-Biezelinge op de trein. In dit geval had hij daar ook naartoe kunnen fietsen. ,,Maar dan zou ik met een klein busje van Kapelle naar Goes moeten gaan om van daaruit weer met een grote bus naar hier te rijden. En met mijn ligfiets in zo'n klein busje, dat gaat sowieso al niet.\" De Wemeldingenaar had natuurlijk zonder fiets op de bus kunnen stappen, maar in zijn geval had dat zijn reis gelijk overbodig gemaakt. ,,Ik ga naar Boekelo om daar een fietstocht van 300 kilometer te maken langs de Oostvaardersplassen. In augustus wil ik Parijs-Brest fietsen en daarvoor moet ik, onder meer, eerst deze tocht volbrengen.\" Niet aanlokkelijk De volgende trein is inmiddels gearriveerd. De reizigers begeven zich richting de klaarstaande bussen en Peeters stapt met zijn ligfiets op de trein. Buiten staat een Kapelse te wachten op vervoer. Zij vindt de optie van de bus niet aanlokkelijk en kiest ervoor om zelf vervoer te regelen. ,,Ik bel wel of mijn ouders me komen halen\", meldt zij. Een kwartier later staat ze er nog. Intussen is Tina Muhedinovic bezig met de volgende buslading. Enkele passagiers vragen wat, de meesten lopen rechtstreeks af op hun geel-blauwe doel. Het lijkt een tamelijk relaxte klus voor de Rotterdamse. ,,Ach, ik doe ook wel eens de poortjescontrole op Amsterdam Centraal. Daarmee vergeleken gaat het er hier heel erg rustig aan toe.\"", "published_at": "2019-03-09"}
{"id": 10726393, "title": "Vechten tot de laatste snik. Provinciale verkiezingen 2019", "text": "De regeringspartijen dreigen bij de Statenverkiezingen een opdoffer te krijgen. In het laatste debat was het zaak de eigen achterban te mobiliseren. Het slotdebat van de verkiezingscampagne was nog niet begonnen of PVV-leider Geert Wilders besloot de aanval te openen op VVD-leider Mark Rutte. Waar alle partijleiders voor het debat allemaal iets mochten zeggen over de aanslag in Utrecht, verweet hij Rutte 'krokodillentranen'. Want deze aanslag was mede het gevolg van zijn open-grenzenbeleid, vindt Wilders. Ook Forum voor Democratie-voorman Thierry Baudet koos de aanval. Het zette de toon voor een debat waarin elke partijleider probeerde nog even snel puntjes te scoren bij de eigen achterban. Waar PVV en FvD begonnen over immigratie, bereden ook anderen hun stokpaardjes. Lilian Marijnissen (SP) begon over de zorg die volgens haar slechter is geworden. Jesse Klaver (GroenLinks) over klimaatbeleid. Rob Jetten (D66) pleitte voor meer Europese samenwerking. En zo kwamen er meer onderwerpen voorbij waar de leden van de Provinciale Staten die vandaag verkozen worden niets over te zeggen hebben. Wel kiezen de statenleden in mei de leden van de Eerste Kamer. Landelijke onderwerpen Ongeveer de helft van de kiezers laat zijn stem bij de Statenverkiezingen bepalen door de landelijke politiek, slechts 15 procent kijkt alleen naar provinciale thema's en voor de rest is het een beetje van allebei, blijkt uit onderzoek van I&O. De Provinciale Statenverkiezingen gaan dan al snel over het beleid van het zittende kabinet. Vrolijk van de prognoses kunnen de regeringspartijen niet worden. De coalitie van VVD, CDA, D66 en ChristenUnie heeft nu de krapst denkbare meerderheid van 38 zetels in de Eerste Kamer. Volgens de laatste Peilingwijzer van 13 maart houden de vier coalitiepartijen daar nog 27 van over. In de Peilingwijzer is het gemiddelde van een aantal peilingen verwerkt. Vooral nieuwkomer Forum voor Democratie gooit hoge ogen en zou zo de tweede partij in de Eerste Kamer kunnen worden. Opiniepeiler Maurice de Hond voorspelde gisteravond dat de aanslag in Utrecht invloed heeft op het stemgedrag vandaag. Vooral de achterban van Forum voor Democratie en de PVV zouden meer dan anders geneigd zijn te komen opdagen. Alle partijleiders grepen het slotdebat dan ook aan om hun achterbannen te mobiliseren. Want de opkomst gaat verschil uitmaken. De voormannen van de regeringspartijen profileerden zich vooral als degenen die verantwoordelijkheid nemen, terwijl de oppositie alleen aan de zijlijn staat te roepen. Jetten tegen Klaver: ,,De wereld vraagt moeilijke keuzes, kan u die maken?'' CDA-leider Sybrand Buma tegen Marijnissen: ,,Ik roep u op uit de zijlijn te komen en Nederland met compromissen beter te maken.'' Een zichtbaar vermoeide Rutte (hij vergat een keer zijn tekst) riep voormalig kompaan PvdA-leider Lodewijk Asscher op niet tegenover maar naast elkaar te staan. Mochten de regeringspartijen inderdaad zo veel verliezen, dan maakt dat het werken niet per se onmogelijk voor het kabinet. Rutte is een beproefd smeder van onmogelijke coalities. Na de Statenverkiezingen van 2011 kwam Ruttes gedoogcoalitie van VVD, CDA en PVV één zetel tekort. Al snel zat SGP-leider Kees van der Staaij op de achterbank van de dienstauto van Rutte. In ruil voor steun kreeg hij gedaan dat ambtenaren die homo's weigerden te trouwen niet werden aangepakt. De achterbank van Rutte was te klein voor alle steun die hij nodig had tijdens zijn tweede kabinet. Regeringspartijen VVD en PvdA hielden na de Statenverkiezingen van 2015 maar 21 senaatszetels over. Toch kon vrijwel alle wetgeving worden doorgevoerd door wisselende coalities te sluiten. Nu flirten Rutte, Buma en Jetten al voorzichtig met Klaver, Marijnissen en Asscher. Opvallend: Asscher complimenteerde Rutte zelfs voor zijn optreden rond de aanslag in Utrecht.", "published_at": "2019-03-20"}
{"id": 10726517, "title": "De beste marmelade komt uit Rotterdam", "text": "Zoetekauwen hoeven het niet ver weg te zoeken: de beste marmelade ter wereld komt uit Rotterdam. Twee jaar nadat Tatiana Esmurzaeva en haar echtgenoot César Alzate van A&E Gourmet al een onderscheiding kregen voor de beste jam van Nederland, is hun marmelade nu tijdens The Marmalade Awards in Engeland bekroond tot de beste ter wereld. Hun sinaasappelmarmelade met Spaanse en Siberische ingrediënten smaakte het beste van alle inzendingen. \"Daarmee hebben we Nederland op de internationale gourmet-kaart gezet\", zeggen ze. De producten van A&E Gourmet zijn elke week te koop op de Rotterdamse Oogstmarkt op het Noordplein en bij Adega Food and Wine in de Markthal.", "published_at": "2019-03-20"}
{"id": 10723095, "title": "Verwoestende orkaan. Mozambique: President vreest voor meer dan duizend doden", "text": "Zuidelijk Afrika is zwaar getroffen door orkaan Idai. In Mozambique zijn mogelijk meer dan duizend doden. Grote delen zijn afgesloten van de buitenwereld. \"Het dodental als gevolg van de orkaan Idai kan in Mozambique makkelijk oplopen tot boven de duizend.\" Deze onheilspellende verwachting sprak de president, Filipe Nyusi, gisteren uit na een helikoptervlucht over het getroffen gebied. Hij voegde eraan toe dat zeker 100.000 mensen risico lopen alsnog om te komen. Het Rode Kruis meldt dat 90 procent van de havenstad Beira, met een half miljoen inwoners, is verwoest door orkaan Idai. De puinhopen zijn 'enorm en verschrikkelijk', aldus een zegsman van het Rode Kruis die ook vanuit een helikopter de schade heeft kunnen inventariseren. Het gebied is nauwelijks over land te bereiken omdat wegen zijn weggespoeld. De luchthaven bij Beira is gesloten. Elektriciteit is uitgevallen. In Beira, de vierde stad van het land, heeft een grote dam het begeven, wat de reddingswerkzaamheden verder bemoeilijkt. In de stad bevindt zich ook de op een na grootste haven van Mozambique, mede gerund door het Nederlandse bedrijf Cornelder. Volgens de directeur, die niet met zijn naam wilde worden genoemd, is de haven al sinds vorige week woensdag gesloten. Hij hoopt dat de haven vanaf vandaag weer volledig in bedrijf kan worden genomen. Het bedrijf heeft twee grote generatoren en vooralsnog genoeg olie. Een groter probleem zal de aan- en afvoer van goederen over land zijn, aldus de directeur. Dorpen weggevaagd Vanmorgen stond het officiële dodental in Mozambique op 84. President Nyusi zei na zijn inspectie vanuit de lucht dat hele dorpen zijn weggevaagd en dat lichamen ronddrijven in het door overstromingen getroffen gebied. De categorie 4-orkaan kwam afgelopen vrijdag aan land in Mozambique en trok daarna over Malawi en Zimbabwe. Ook daar is de situatie rampzalig en volstrekt onoverzichtelijk. In de drie getroffen landen zijn 215 doden geregistreerd, maar honderden mensen zijn vermist en anderhalf miljoen mensen zitten in het orkaangebied opgesloten. Overzicht over de werkelijke situatie is er nauwelijks. De orkaan is afgezwakt maar de hevige regenval zorgt voor grote modderstromen, die alles op hun weg meesleuren. Voedselhulp Vanuit de lucht is te zien dat complete dorpen zijn verzwolgen door het water en er is geen contact met overlevenden. De schatting is dat de komende tijd meer dan vijf miljoen mensen voedselhulp nodig zullen hebben om te kunnen overleven. Zimbabwe heeft alvast omgerekend een bedrag van bijna 16 miljoen euro vrijgemaakt voor de wederopbouw van het getroffen gebied. Veel mensen zijn de bergen ingevlucht, nadat hun huizen waren weggevaagd door modderstromen en hevige regenval. In februari 2000 werd Mozambique getroffen door de orkaan Eline, toen het land al kampte met de zwaarste overstromingen in dertig jaar, Er vielen toen 350 doden en 650.000 mensen in zuidelijk Afrika raakten dakloos. Ook Zimbabwe werd destijds zwaar getroffen.", "published_at": "2019-03-19"}
{"id": 10723154, "title": "Drugsdealer met een fors strafblad. Gökmen T. Verdachte moordpartij 'instabiele figuur'", "text": "Een doorgesnoven gek. Een drugsdealer. Een figuur van wie je een schietpartij als die van gisterochtend had kunnen verwachten. Zo wordt de 37-jarige Gökmen T. door bekenden omschreven. Gökmen T. is met zijn uitgebreide strafblad een bekende van de politie, een van zijn broers zou bekend zijn bij inlichtingendienst AIVD. Twee weken geleden nog moest T. zich melden bij de rechtbank in Utrecht, op verdenking van het verkrachten van zijn ex-vriendin in de zomer van 2017. Ook zou hij hebben gedreigd haar huis in brand te steken en zou hij haar in haar gezicht hebben geslagen. De zaak was nog in behandeling bij de rechtbank, het onderzoek was nog niet afgerond. De advocaat die hem bijstaat in deze zaak wil niet reageren op de gebeurtenissen van gisteren: \"Geen commentaar. Je snapt zelf waarom.\" Ook advocaten die hem eerder hebben bijgestaan, willen niets kwijt. Lange lijst De lijst van misdrijven waarbij T. betrokken is, is lang. Het is niet de eerste keer dat hij met een vuurwapen heeft geschoten. In december 2013 bijvoorbeeld, als hij in de wijk Kanaleneiland - niet ver van de plek waar gisterochtend is geschoten - het vuur opent op een flatgebouw. Daar liepen enkele personen op wie hij het had voorzien, maar zij werden niet geraakt. Justitie verdacht hem daarom van poging tot doodslag en zware mishandeling. Nadat hij daarvoor was aangehouden, gaf hij de politie de gegevens van zijn broer op. Een van zijn broers is bij inlichtingendienst AIVD bekend vanwege zijn extreme gedachtegoed. Mogelijk is dit voor de autoriteiten de reden om aan een terroristische aanslag te denken. De afgelopen jaren kwam T. meermalen in aanraking met de politie. Hij werd verdacht van een inbraakpoging in een vrachtauto, hij zou een winkeldiefstal hebben gepleegd, hij beledigde en bedreigde een agent door hem in het gezicht te spugen en hij zou dronken in een auto hebben gereden. Ook moest hij zich bij de rechter verantwoorden voor een ander geval van winkeldiefstal, het vernielen van een ruit en stond hij terecht voor het helen van navigatiesystemen. \"Deze jongen is allesbehalve fris,\" aldus een politiebron. \"Ook zijn directe familieleden zijn bij ons bekend.\" Een bekende zegt dat T. vooral bekendstaat als mentaal instabiel. \"Er waren periodes dat hij zich als een vrome moslim gedroeg. Dan liet hij zijn baard staan en droeg hij lange gewaden. Hij ging dan anderen terechtwijzen als hun gedrag in zijn ogen niet vroom genoeg was.\" Een dag later kon dat alweer anders zijn. \"Had hij je eerst terechtgewezen, stond hij een dag later totaal dronken op straat. Had hij uren gezopen en drugs gebruikt.\" Hij zou zich dan agressief opstellen en voor niets of niemand ontzag tonen. Een glimp daarvan is ook te zien in een filmpje van GeenStijl, uit de zomer van 2011. Op de Oudegracht in Utrecht spreekt hij de blonde verslaggever aan en bijt haar toe dat haar 'hele kont openstaat.' \"En je bent een democraat,\" voegt hij daaraan toe. Een ondernemer van Turkse komaf die met T. heeft gewerkt, zegt dat hij wel heeft geprobeerd op het rechte pad te komen. \"Hij leek iemand die erg gedreven was en er echt iets van wilde maken. Tot ik via-via hoorde dat hij ook cocaïne en xtc-pillen verkocht. Dat bleek hij al best lang te doen. Toen heb ik hem aan de kant gezet,\" aldus de ondernemer, die anoniem wil blijven. Een bron uit het Utrechtse criminele milieu bevestigt dat T. een bekende dealer was in wijken als Kanaleneiland, Ondiep en Overvecht. Een andere bron zegt dat een actie als die van gisteren past bij T. \"Als hij doorgesnoven was, was hij tot alles in staat. Hij is in een idiote bui in 2007 al eens uit een flatgebouw gesprongen. Van driehoog, nota bene. Echt, hij kon het verkeerd in zijn kop krijgen. Daarom ben ik niet verbaasd dat juist hij dit op zijn geweten heeft.\" Vader Mehmet Mehmet, de vader van Gökmen, heeft gereageerd in de Turkse media. Tegen persbureau Demirören zei hij dat zijn zoon uit zijn eerste huwelijk 'ervoor moet boeten als hij de dader is'. De vader zegt dat hij sinds 2008 geen contact meer heeft met zijn zoon. De verdachte van het bloedbad in Utrecht werd in de Turkse provincie Yozgat geboren. Met zijn ouders verhuisde hij jaren geleden naar Nederland, zijn vader keerde na de scheiding terug naar Turkije. Hij vestigde zich in de stad Kayseri en hertrouwde. \"Ik weet niet in wat voor toestand iemand verkeert die zo'n daad pleegt,\" aldus Mehmet. \"Wat kan ik doen? Niemand heeft het recht een ander van het leven te beroven. Hij is in Nederland, ik ben daar al elf jaar niet geweest. Ik weet niet wat hij doet, hoe hij leeft. Ik praat niet met hem. Zij hebben mij verstoten en ik hen. Vroeger gedroeg hij zich niet zo agressief.\"", "published_at": "2019-03-19"}
{"id": 10723155, "title": "Weer een laken op straat", "text": "De dader. Geboren in Turkije, 37 jaar. Op z'n strafblad staat een poging tot doodslag, een verkrachting en verder een winkeldiefstal, rijden onder invloed en het bespugen van een politieagent. Hij wekt de indruk als 'zware crimineel' wel een loser te zijn. Andere zware criminelen liggen ergens op een boot te zonnen, sluiten deals in Zuid-Amerika of lurken aan een waterpijp in een duur bordeel en verdienen met hun slechtheid zoveel geld dat ze de halve belastingdienst in hun zak hebben. Een zware crimineel is tegenwoordig een volwaardig beroep. Zware criminelen treden op in talkshows en als ze dat niet doen, dan vertellen hun advocaten wel in diezelfde praatprogramma's dat hun cliënt van alles het slachtoffer is en in feite een schat van een gozer. Maar toen deze professionele loser, Gökmen T., in het spiegeltje aan de wand keek, werd die eerst rood van schaamte, om uiteindelijk van gêne te barsten. Zijn fanatieke godsdiensten niet uitermate geschikt voor zulke mislukkelingen? Of de dader een terroristisch motief had, valt niet met zekerheid uit te sluiten, zei de minister-president. Dus er zijn aanwijzingen dat hij wel met zijn willekeurige liquidaties ontwrichting van de samenleving wilde zaaien. Dat is terreur. Niets en niemand corrigeerde hem ooit. Zijn omgeving niet, maar ook de Nederlandse rechtstaat niet. Zijn advocaat moet heel goed zijn geweest, want ze kreeg hem steeds weer vrij. Straf leidde bij hem nooit tot inzicht. Integendeel. Als criminaliteit je beroep is, ja, dan pleeg je misdaden op de momenten dat je vrij bent. Ik pleit niet voor levenslang voor de vergrijpen die hij had gepleegd, al hoop ik wel dat hij nu levenslang krijgt. Bij zulke dieptreurige sloebers, voor wie doodslag en verkrachting middelen zijn om met de ander te communiceren, hoop je toch dat hun vrijheid wat wordt beperkt. Vooral voor hemzelf. Maar ook sloebers kunnen tussen de mazen van het net door glippen en dan zwemmen ze naar radicale kusten. De ene dag was hij dief, de andere dag een vrome moslim. De schizofreen wiens ene persoonlijkheid de misdaden van de andere sanctioneerde en andersom. Aldus radicaliseerde de gestoorde Gökmen en pleegde een zware misdaad in de hoop op godsdienstige erkenning. Terrorisme geeft namelijk in en buiten het gevang een status die je nergens anders krijgt. Een laken waaronder een slachtoffer ligt van terrorisme - het maakt me nog steeds woedend. t.holman", "published_at": "2019-03-19"}
{"id": 10723215, "title": "Terreurnieuws beïnvloedt kiezer", "text": "Amper 48 uur voor de Provinciale Statenverkiezingen werden de campagnes gisteren gepauzeerd vanwege de situatie in Utrecht. Een opvallende beslissing, want terreur heeft een duidelijk effect op de uitslag. Vandaag besloten de partijen de campagne te hervatten, zij het 'op ingetogen wijze'. Het uitstellen van de Provinciale Statenverkiezingen van morgen is 'niet overwogen'. Maar dat de vraag überhaupt is gesteld, zegt genoeg. Naast de maatschappelijke bleek ook de politieke deining van de aanslag in Utrecht groot. Vooral nu, vlak voor de stembusgang. Stevig leiderschap Of het motief nu terreur was of niet, de gebeurtenissen in Utrecht zorgen ervoor dat het onderwerp terrorisme en veiligheid onbewust vooraan in het geheugen van kiezers komt. En dat heeft effect op de uitslag, blijkt uit internationaal onderzoek. De steun voor rechtse partijen kan met één tot twee procent toenemen na terreur, ontdekten Israëlische onderzoekers. Dat komt omdat rechtse partijen vaak duidelijker zijn over veiligheidsbeleid dan progressieve. Uit Amerikaans onderzoek blijkt dat na een aanslag kiezers vooral rechtse partijen steunen in hun opvattingen over nationale veiligheid en immigratie. Een ander electoraal effect van terreur is dat kiezers de neiging hebben om op zoek te gaan naar stevig leiderschap. Regelmatig vinden zij dat terug in de zittende president of premier, die daarvan profiteert in de uitslag. Soms projecteren kiezers die leiderschapskwaliteiten ook op andere kandidaten die zeggen een goede leider in oorlogstijd te zijn. Volgens auteurs van het boek Democracy at Risk ondervinden Republikeinse (rechtse) kandidaten met een achtergrond in de veiligheidsdiensten een duidelijk voordeel bij een terroristische dreiging op verkiezingsdag. Als enige partij besloot Forum voor Democratie gisteravond om een campagnebijeenkomst wel door te laten gaan. Volgens FvD-voorman Thierry Baudet moest 'juist nu' over de toekomst van Nederland worden gepraat. De andere partijen hielden het bij loftuitingen voor hulpdiensten. Toch richten alle ogen zich vooral op premier Rutte. Hij sprak van 'een aanslag' en zei 'een terroristisch motief' niet uit te sluiten. Na de arrestatie van de verdachte nam Rutte het woord 'terreur' niet meer uit eigen beweging in de mond. Terwijl aan het eind van de dag ook eerwraak werd geopperd, zei de premier dat het 'hoe dan ook' om 'een aanslag' gaat. \"Of het motief nu terroristisch is of niet.\" Gamechanger Onbedoeld effect van de aanslag is evenwel dat Rutte van alle politici gisteren het meest prominent in de media te beluisteren was. Het doet denken aan de dagen vlak voor de Tweede Kamerverkiezingen in 2017, met de rellen bij het Turkse consulaat in Rotterdam. Het 'kordate' optreden van het kabinet onder leiding van Rutte werd achteraf door opiniepeilers een gamechanger in de verkiezingen genoemd. Hoewel de VVD er tot dat weekend slecht voorstond in de peilingen, werd Ruttes partij bij de verkiezingen met afstand weer de grootste. Rutte verzilverde zijn premiersbonus, werd gesteld.", "published_at": "2019-03-19"}
{"id": 10723089, "title": "Zorg kan vaak ook buiten ziekenhuis. Overheadkosten Innovatieve toetreders bieden burger gemak", "text": "De zorg heeft een digitale omwenteling nodig. Het aantal bezoeken aan medisch specialisten kan zo worden gehalveerd, aldus Leonard Witkamp. Onlangs pleitte minister Hugo de Jonge voor minder marktwerking in de zorg. Hij stelt: \"Als ik 's ochtends in Rotterdam langs seniorenflats rijd, zie ik allemaal auto's van verschillende aanbieders van wijkverpleging staan.\" Zolang dit gebeurt door zorginstellingen die gecontracteerd zijn door zorgverzekeraars, is dat wat hem betreft akkoord. Zijn achilleshiel is de zorg door zorgverleners die geen contract hebben. Hij wil ongecontracteerde zorg inperken door minder marktwerking, om explosieve kostenstijging te beteugelen. Maar met de keuzevrijheid van een snel vergrijzende generatie is dit een verloren strijd. De oplossing ligt in digitale transitie. Wij leveren nu zorg volgens de principes van de jaren zeventig. Een regulier ziekenhuis is vijftig procent van haar inkomsten kwijt aan kolossaal vastgoed, personeel dat niet bijdraagt aan zorg en peperdure administratieve ict. Kosten die niets toevoegen aan het eigenlijke zorgproces. In de bankwereld, reiswereld en andere sectoren vindt sinds de jaren negentig een digitale transitie plaats. De gebruiker kan overal zijn of haar zaken zelf regelen. Bankieren via de app, jas kopen bij Bol.com, een kamer huren bij Airbnb, series kijken wanneer je wilt. Naast betere dienstverlening aansluitend bij de wensen van de consument hebben deze toetreders niet de overhead van de oude wereld. In de zorg is het proces van digitale transformatie nog niet op gang gekomen. Dat is het probleem van De Jonge. En marktwerking met nieuwe toetreders - ook ongecontracteerd - zou juist weleens de motor kunnen zijn voor deze broodnodige digitale transformatie. Geen wachttijd Onder digitale supervisie van de huisarts, de paramedicus of de patiënt zelf kan de medisch specialist vijftig procent van de fysieke bezoeken aan het ziekenhuis voorkomen. Partijen als het door mij bestuurde Ksyos, maar ook Optometristen Collectief Rijnmond (OCR) en Therapieland bewijzen op grote schaal dat digitale transitie leidt tot betere zorg, zonder wachttijd, dicht bij de patiënt, tegen een eerlijke prijs. Zo zag Ksyos als landelijk opererende digitale zorginstelling samen met 7500 huisartsen en 4500 medisch specialisten en paramedici in 2018 meer dan 250.000 nieuwe patiënten en verwacht het een forse groei de komende jaren. Digitale transitie dwingt ziekenhuizen zichzelf te veranderen in gespecialiseerde centra voor acute, ernstige en sociaal zwakkere patiënten. En tot heroriëntatie van vastgoed, personeel en ict. Maar zullen zij dit zelf kunnen? Zij zijn immers niet gericht op innovatie, zeker niet als deze leidt tot het opheffen van de bestaande structuur. Hier komt de innovatieve toetreder naar voren - vaak ondernemers die werken met gedreven mensen die de zorg willen verbeteren. Die bereid zijn om alles op alles te zetten om hun idealen te bereiken, bijvoorbeeld om gezondheid naar de Nederlander te brengen met behulp van digitale transitie. Die dat doen binnen de regels van de zorg en die samenwerken met publieke of semipublieke instellingen. Die gecontracteerd worden door zorgverzekeraars, maar die ook in onderaanneming werken van andere zorginstellingen. Die de zorginstellingen verder helpen in het proces van digitale transitie - innovatie komt immers van buitenaf. En die hebben aangetoond in een behoefte van de burger te voorzien. Deze toetreders zijn van vitaal belang voor het bereikbaar houden van zorg voor onze ouders, onszelf en onze kinderen. Zorgverzekeraars, overheid en conventionele zorginstellingen hebben de plicht tegenover hun verzekerden, burgers en patiënten om deze toetreders op te schalen. Als dit onvoldoende gebeurt binnen de gecontracteerde zorg, moeten zorgverleners en zorgvragers de mogelijkheid houden om voor deze betere innovatieve zorg te kiezen op ongecontracteerde basis. Flauw, kortzichtig, schadelijk De Jonge moet ervoor waken met zijn opmerkingen het kind niet met het badwater weg te gooien. Ongecontracteerde zorg 'framen' als een aantal busjes van soms twijfelachtig allooi voor een seniorenflat is flauw, kortzichtig en in mijn ogen schadelijk voor de burger. Die burger wacht op brede inzet van verbeterde zorg die bewezen binnen handbereik is. Ook met gedreven toetreders die liefst gecontracteerd en - indien door verzekeraars of overheid gedwongen - ongecontracteerd echt betere zorg leveren ten behoeve van hun patiënten.", "published_at": "2019-03-19"}
{"id": 10723091, "title": "Automatische piloot", "text": "'Een robot is een prima back-up voor een menselijke bestuurder, maar de mens is een waardeloze back-up voor een robot,\" zei een specialist in zelfrijdende auto's vorige week, naar aanleiding van de Boeing 737 Max die in Ethiopië was neergestort. Een snedige, maar misleidende quote: het probleem wordt ermee in de schoenen van de piloot geschoven. Mensen zijn gewoon niet goed genoeg meer, ze kunnen de techniek niet aan, suggereerde de man. Maar juist in afwijkende situaties is een automatische piloot lastiger: hij vereist dan meer werk. Dat verhoudt zich bar slecht tot noodsituaties, zeker omdat dan per definitie weinig gebruikte functies in het geding zijn. Bovendien duurt het tegenwoordig altijd even voor je hebt uitgezocht wat er nu precies faalt: de besturing, of de registratie, dan wel de weergave daarvan? Verliest het vliegtuig echt hoogte? Is er slechts een sensor defect? Faalt misschien het scherm dat de hoogte toont? Boeing zelf valt meer te verwijten dan zijn piloten, of menselijke capaciteiten in het algemeen - het bedrijf heeft herhaalde klachten van piloten over de onhandelbaarheid van het systeem consequent genegeerd. De automatische piloot is daarnaast al jaren geleden zo complex geworden - in de woorden van Nadine Sarter, een gerenommeerd industrieel ontwerpster en hoogleraar: bewilderingly baroque - dat allerlei functies en correcties diep in het systeem verscholen zitten, en je de meer ongebruikelijke functies alleen kunt bereiken door eerst een lange serie schermen te doorlopen. Anders gezegd: de automatische piloot vormt een hindernis in noodsituaties. Diverse deskundigen beschreven de crashes van de 737 Max dan ook als een gevecht van mens tegen machine, en helaas won de machine. Maar de mens had moedwillig slechte kaarten gekregen. Bij elk nieuw type vliegtuig trainen piloten gewoonlijk langdurig in peperdure grondcabines. Maar bij de 737 Max besloot Boeing dat piloten die al vertrouwd waren met de 737, de Max gerust wel onder de knie konden krijgen op een iPad. U leest het goed: op een iPad. Wat ook niet helpt: alle nieuwe softwarefuncties worden doorgaans boven op de bestaande gebouwd, mede omdat de automatische piloot anders van meet af aan gecertificeerd moet worden, wat een langdurige en dure affaire is. Beter gewoon een extra module erbovenop zetten, moeten ze bij Boeing gedacht hebben: dat is een korter traject, en dus goedkoper. Jaren geleden werkte ik bij Fokker. Onze afdeling schreef de software die een vliegtuig in partjes ontleedde en voor elk onderdeel tijdig orders uitzette. Wij hadden ook van die aangegroeide software: module op module. Een van onze systeembeheerders ontdekte op zeker moment een oud snoer programma's die elke vrijdagavond draaiden. We hadden geen idee wat die batch deed: documentatie en code ontbraken, er restte alleen machinetaal. We durfden er niet meer aan te komen. En dat waren maar bestelbonnen. k.spaink", "published_at": "2019-03-19"}
{"id": 10723092, "title": "Hein de Kort", "text": "The King of Surf Guitar Dick Dale (81) overleden", "published_at": "2019-03-19"}
{"id": 10723095, "title": "Verwoestende orkaan. Mozambique: President vreest voor meer dan duizend doden", "text": "Zuidelijk Afrika is zwaar getroffen door orkaan Idai. In Mozambique zijn mogelijk meer dan duizend doden. Grote delen zijn afgesloten van de buitenwereld. \"Het dodental als gevolg van de orkaan Idai kan in Mozambique makkelijk oplopen tot boven de duizend.\" Deze onheilspellende verwachting sprak de president, Filipe Nyusi, gisteren uit na een helikoptervlucht over het getroffen gebied. Hij voegde eraan toe dat zeker 100.000 mensen risico lopen alsnog om te komen. Het Rode Kruis meldt dat 90 procent van de havenstad Beira, met een half miljoen inwoners, is verwoest door orkaan Idai. De puinhopen zijn 'enorm en verschrikkelijk', aldus een zegsman van het Rode Kruis die ook vanuit een helikopter de schade heeft kunnen inventariseren. Het gebied is nauwelijks over land te bereiken omdat wegen zijn weggespoeld. De luchthaven bij Beira is gesloten. Elektriciteit is uitgevallen. In Beira, de vierde stad van het land, heeft een grote dam het begeven, wat de reddingswerkzaamheden verder bemoeilijkt. In de stad bevindt zich ook de op een na grootste haven van Mozambique, mede gerund door het Nederlandse bedrijf Cornelder. Volgens de directeur, die niet met zijn naam wilde worden genoemd, is de haven al sinds vorige week woensdag gesloten. Hij hoopt dat de haven vanaf vandaag weer volledig in bedrijf kan worden genomen. Het bedrijf heeft twee grote generatoren en vooralsnog genoeg olie. Een groter probleem zal de aan- en afvoer van goederen over land zijn, aldus de directeur. Dorpen weggevaagd Vanmorgen stond het officiële dodental in Mozambique op 84. President Nyusi zei na zijn inspectie vanuit de lucht dat hele dorpen zijn weggevaagd en dat lichamen ronddrijven in het door overstromingen getroffen gebied. De categorie 4-orkaan kwam afgelopen vrijdag aan land in Mozambique en trok daarna over Malawi en Zimbabwe. Ook daar is de situatie rampzalig en volstrekt onoverzichtelijk. In de drie getroffen landen zijn 215 doden geregistreerd, maar honderden mensen zijn vermist en anderhalf miljoen mensen zitten in het orkaangebied opgesloten. Overzicht over de werkelijke situatie is er nauwelijks. De orkaan is afgezwakt maar de hevige regenval zorgt voor grote modderstromen, die alles op hun weg meesleuren. Voedselhulp Vanuit de lucht is te zien dat complete dorpen zijn verzwolgen door het water en er is geen contact met overlevenden. De schatting is dat de komende tijd meer dan vijf miljoen mensen voedselhulp nodig zullen hebben om te kunnen overleven. Zimbabwe heeft alvast omgerekend een bedrag van bijna 16 miljoen euro vrijgemaakt voor de wederopbouw van het getroffen gebied. Veel mensen zijn de bergen ingevlucht, nadat hun huizen waren weggevaagd door modderstromen en hevige regenval. In februari 2000 werd Mozambique getroffen door de orkaan Eline, toen het land al kampte met de zwaarste overstromingen in dertig jaar, Er vielen toen 350 doden en 650.000 mensen in zuidelijk Afrika raakten dakloos. Ook Zimbabwe werd destijds zwaar getroffen.", "published_at": "2019-03-19"}
{"id": 10723124, "title": "Kiezer positiever over klimaatplannen", "text": "Nederland is iets positiever geworden over de klimaatplannen van het kabinet, nadat premier Rutte vorige week een andere klimaatkoers had aangekondigd. Toch leiden de nieuwe maatregelen, waaronder een CO2-taks voor bedrijven, niet tot verschuivingen in de peilingen. Was drie weken geleden nog een derde van de Nederlanders negatief en ruim een kwart positief over het klimaatbeleid, nu is dat precies andersom: 33 procent oordeelt positief en 27 procent negatief. Dat blijkt uit landelijk representatief onderzoek door I&O Research in opdracht van dagblad AD. Sinds premier Rutte vorige week bekendmaakte dat de energierekening voor huishoudens omlaag gaat en bedrijven meer moeten gaan betalen, zijn Nederlanders positiever gestemd over alle plannen om de uitstoot van broeikasgassen te verlagen. Het besluit om een CO2-belasting voor bedrijven in te voeren - iets waar de VVD van Rutte altijd tegen was - krijgt de goedkeuring van 76 procent van de kiezers. Van de VVD-stemmers is zelfs 77 procent voor. Ook de verlaging van de energierekening voor burgers krijgt een warm onthaal: 73 procent van de kiezers steunt die maatregel. Dat de landbouwsector meer moet gaan bijdragen aan de CO²-reductie, wordt gesteund door 59 procent van de kiezers. Vooral de achterban van SGP, PVV, CDA en ChristenUnie is hier negatief over. Leiderschap GroenLinks wordt door de meeste Nederlanders gezien als 'winnaar' van de nieuwe klimaatplannen. De verwachting is dat de regeringspartijen na de verkiezingen van morgen hun meerderheid in de Eerste Kamer kwijtraken, waardoor de steun van oppositiepartijen noodzakelijk kan worden om te kunnen doorregeren. Van de GroenLinkskiezers ziet 57 procent de eigen partij als 'winnaar' van de nieuwe klimaatplannen. Dit beeld overheerst ook bij de kiezers van bijna alle andere partijen. Na GroenLinks wordt coalitiepartij D66 veel gezien als winnaar. Een op de drie VVD'ers (37 procent) vindt dat de VVD als winnaar uit de bus is gekomen. Vergeleken met vorige week zijn er nauwelijks verschuivingen in de electorale krachtsverhoudingen. De 'klimaatdraai' van het kabinet heeft daarmee bijna geen impact op de peilingen. Volgens I&O Research zet de groei van Forum voor Democratie door. De partij van Thierry Baudet zou met tien zetels in de Eerste Kamer kunnen belanden. Daarmee nadert FvD de VVD, die op elf zetels zou uitkomen en de grootste partij zou blijven. \"De verwachting was dat de ommezwaai van het kabinet voor electorale verschuivingen zou zorgen, maar dat is niet het geval,\" zegt Peter Kanne van I&O Research. \"Een deel van de VVD-achterban vindt de ruk naar links vervelend, maar de meeste kiezers waarderen dat de premier leiderschap toont.\" Argwanend Volgens Kanne heeft het kabinet voorgesorteerd op de uitkomsten van de verkiezingen. \"Kiezers realiseren zich dat de coalitiepartijen moeten samenwerken met de oppositie voor een meerderheid in de Eerste Kamer. Dat verklaart ook dat GroenLinks nu geen zetelwinst pakt, terwijl die partij wél als winnaar van de nieuwe klimaatplannen wordt gezien.\" Nederlanders zijn nog wel argwanend over de plannen. Ruim de helft (54 procent) vindt het nog steeds niet duidelijk wat het Klimaatakkoord precies inhoudt. Ook heeft 53 procent van de kiezers er geen vertrouwen in dat de energierekening voor burgers daadwerkelijk wordt verlaagd.", "published_at": "2019-03-19"}
{"id": 10723125, "title": "Toch geen derde stemming brexit. Verenigd Koninkrijk: Voorzitter Lagerhuis torpedeert plan van May", "text": "De Britse premier May mag haar brexit-akkoord niet onveranderd opnieuw in stemming brengen in het Lagerhuis. Voorzitter John Bercow steekt daar met een precedent uit 1604 een stokje voor. Het Verenigd Koninkrijk is nog niet van alle brexitwendingen van vorige week bekomen of de volgende dient zich al aan. Ditmaal gooit de voorzitter van het Lagerhuis John Bercow een flinke schep zand in de moeizaam draaiende motor van premier May. Hij bepaalde in een verrassende interventie dat zij niet nogmaals haar brexitakkoord in stemming mag brengen als er niets substantieels aan verandert. May hoopte, nadat het parlement zich vorige week uitsprak tegen een no-dealbrexit en voor uitstel van de datum van uittreding, dat ze de druk op haar tegenstanders kon opvoeren met een derde stemming. De keuze was dan letterlijk tussen ofwel dit brexitakkoord, ofwel de Europese Unie verzoeken een lang uitstel te accepteren. Dat moest velen uit de fanatieke brexitvleugel van haar partij alsnog doen buigen. Maar Bercow rijdt haar nu vol in de wielen. De Lagerhuisvoorzitter, bekend als de speaker, fungeert als de onafhankelijke hoeder van het parlementair reglement. En met een ruim vier eeuwen oud precedent in de hand, uit 1604 om precies te zijn, oordeelde Bercow dat het niet is toegestaan om tijdens één en dezelfde parlementaire periode twee keer exact dezelfde motie ter stemming te brengen. \"Een van de redenen dat deze regel het zo lang volhoudt, is dat het een noodzakelijke regel is om de tijd van het parlement nuttig te gebruiken en om respect te hebben voor de keuzes die het maakt,\" zei Bercow. 'Respectloos' De speaker doelde op de oorwassing die May al twee keer te verduren kreeg. In januari leed ze de grootste nederlaag ooit voor een zittend premier: 230 stemmen verschil. Vorige week is haar akkoord afgewezen met een meerderheid van 149 stemmen. Door Bercows interventie kan May haar deal nu alleen opnieuw in stemming brengen als ze er, via een nieuwe onderhandeling met de EU, iets substantieels aan kan wijzigen of toevoegen. Dat is, met nog twee dagen voor de EU-top, uitgesloten. Dus kan haar strategie overboord en zal de premier zich moeten beraden op de volgende stap. In Downing Street zijn ze woest. Niemand in de regering was op voorhand op de hoogte gebracht van Bercows interventie. \"Het laat zien dat u, meneer de speaker, ons niet met respect behandelt,\" zei prominent Conservatief Andrea Leadsom in het Lagerhuis. Opgelucht De speaker was zich van geen kwaad bewust. Groot-Brittannië heeft geen geschreven grondwet en de Lagerhuisvoorzitter heeft het recht zijn interpretatie te geven aan parlementaire regels. Tegenstanders van Bercow betichten hem ervan bewust olie op het vuur van te hebben gegooid. Bercow, van wie bekend is dat hij tot het remainkamp behoorde, drukt hiermee een veel te nadrukkelijk stempel, zeggen veel Conservatieven die loyaal zijn aan de premier. Tegelijk zijn tegenstanders van het akkoord, zowel bij de oppositie als in de brexitvleugel van de Conservatieve partij, opgelucht. Dit opent immers de deur naar een drastische koerswijziging, iets waarop het brexitkamp hoopte. Maar dit maakt ook een lang uitstel van de brexit-datum waarschijnlijker. En zij die hoop koesteren dat brexit alsnog - via een referendum - kan worden teruggedraaid, hebben daar allereerst een lang uitstel voor nodig.", "published_at": "2019-03-19"}
{"id": 10723126, "title": "ING ook in Italië laks bij witwassen", "text": "ING is opnieuw op de vingers getikt omdat het de controle op witwassen niet op orde heeft, ditmaal in Italië. De bank sluit niet uit dat er nog meer zaken aan het licht komen. De centrale bank van Italië (BDI) deed tussen oktober en januari onderzoek naar het Italiaanse filiaal van de Nederlandse bank. Met 1,3 miljoen klanten is ING de negende bank in Italië. Er werken 900 mensen. De BDI stelt dat ING niet voldoende onderzoek doet naar zijn klanten. Daardoor is het mogelijk dat criminelen en terroristen bij ING een rekening kunnen openen en geld kunnen witwassen. Ook blijft de bank in gebreke bij het monitoren van transacties. Dat betekent dat er geen of onvoldoende vaak alarm wordt geslagen bij verdachte transacties. Dat zijn bijvoorbeeld grote contante stortingen en plotselinge boekingen op rekeningen van geld uit belastingparadijzen met een onduidelijke afkomst. Beterschap ING heeft beterschap beloofd en gaat de komende dagen hard aan het werk om de problemen op te lossen, laat de bank weten. Het is niet duidelijk of de BDI daarmee genoegen neemt of dat ING nog een boete krijgt. \"Dat kunnen we niet uitsluiten,\" laat een woordvoerder weten. Bovendien mag de bank geen nieuwe klanten werven zolang het de controle niet op orde heeft. Een Italiaanse zakenkrant meldde dat het Italiaanse Openbaar Ministerie een onderzoek start naar de bank. De nieuwe affaire is pijnlijk voor ING. Vorig jaar kreeg de bank een boete van 775 miljoen euro, omdat het de controle op witwassen in Nederland niet op orde had. Volgens het Nederlandse Openbaar Ministerie hadden criminelen vrij spel bij ING en waren via de bank honderden miljoenen witgewassen. Bij de bank waren groeien en winst maken de belangrijkste doelen, controle was daaraan ondergeschikt. Enkele weken geleden dook de naam ING op in een verhaal over een Russische witwasoperatie. Daarbij zou via rekeningen van het Moskouse filiaal van ING geld zijn doorgesluisd en mogelijk zijn witgewassen. ING wees er toen op dat het hierbij vooral om oude zaken ging en dat de bank zijn leven sindsdien behoorlijk verbeterd had. Dat excuus heeft de bank nu niet. Het onderzoek in Italië is uitgevoerd in de laatste maanden van 2018. Het gaat dus om de staande praktijk. ING is daarom direct in gesprek gegaan met de Italiaanse toezichthouder om de zaken aan te pakken en de controle te verbeteren. De vraag is of het hierbij blijft. \"Ik kan niet uitsluiten dat er meer van dit soort zaken spelen in andere landen,\" aldus de ING-woordvoerder.", "published_at": "2019-03-19"}
{"id": 10723216, "title": "", "text": "Koning Willem-Alexander Jan van Zanen, burgemeester Utrecht Bondscoach Ronald Koeman Minister-president Mark Rutte", "published_at": "2019-03-19"}
{"id": 10723227, "title": "Ooit cool, nu niet meer: het doek valt voor CoolCat", "text": "Wat dertig jaar geleden begon aan de Nieuwendijk, eindigt vandaag in de Utrechtse rechtbank. CoolCat, toevluchtsoord voor iedere tiener die het kleren kopen met zijn moeder wilde ontvluchten, vraagt vandaag zijn faillissement aan. Te onuitgesproken om op de radar van de doelgroep te staan, niet goedkoop genoeg om de slag met de nieuwe lievelingen van de jongerenmode aan te gaan. Wie gaat nog naar CoolCat als je Primark hebt of Uniqlo of Pull & Bear - laat staan modeshops op internet? Het door Roland Kahn opgerichte CoolCat kleedde in de jaren tachtig en negentig de Nederlandse pubers die er op Amerikaanse leest gevormde kleding konden vinden tegen een schappelijke prijs. Kleding die gemakkelijk gecombineerd kon worden met onderscheidende merkkleren. Jaren van verlies Wat in 1979 begon als 'boetiek', groeide in de decennia daarop steeds moeilijker mee met de nieuwe waarheid van de winkelstraat. De keten kon steeds minder goed op tegen de vol goedkope seizoenskleding gepakte vierkante meters van directe rivalen als H&M en Zara Die wisten met hun mondiale omvang de prijzen laag te houden door in een permanente cyclus van enkele weken hun assortiment te vernieuwen. Nu modeketens als Primark, Uniqlo en Pull & Bear de markt hebben veroverd, is het gedaan met CoolCat. Daar konden winkelsluitingen - ooit telde de keten 130 vestigingen -, laat staan een amechtige poging jongeren te trekken met een modelijn van Ronnie Flex, niks meer aan veranderen. Na jaren in de verliezen valt nu het doek. Waarschijnlijk blijven de tachtig winkels voorlopig open, maar de 1200 medewerkers zullen worden ontslagen. 25 buitenlandse CoolCats en de andere activiteiten uit het overkoepelende Excellent Retail Brands vallen buiten het faillissement. Doorstart Of het van een doorstart komt, is nog afwachten. Twee jaar geleden ging een ander monument uit Kahns winkelstal failliet: MS Mode. Die beleefde onder de oorspronkelijke eigenaar een enigszins succesvolle doorstart. America Today, de derde poot onder Kahns modeimperium, draait volgens een woordvoerder onveranderd succesvol. Die winkel biedt wel merkkleding die aanslaat bij de doelgroep. Kahn erkende twee jaar geleden in deze krant de opkomst van internet als modewinkel te hebben onderschat. Ook concentreerde hij zich op een cruciaal moment niet op zijn wankelende modeketens, maar op een futiele poging V&D door te starten. Kahn was van plan zich na alle ingrepen terug te trekken uit het bedrijf. Twee jaar geleden haalde hij al oud-Hematopman Roland van Zetten binnen. MAN VAN AMERICA TODAY, MS MODE, SAPPH EN V&D Roland Kahn leerde het vak als inkoper bij de Bijenkorf snel genoeg om in 1976 in rap tempo drie modewinkeltjes in Amsterdam te openen. Maar winkels uitbaten bleek toch wat anders dan handig mode inkopen. Met de pet in de hand meldde hij zich bij zijn huurbaas, Jaap Kronenberg, die hem simpelweg adviseerde zijn spul juist niet duurder te maken om de huurpenningen alsnog te kunnen voldoen, maar goedkoper. CoolCat was geboren. Kahn (1952) had de mode lang in de vingers. Hij ontfermde zich over het door Amsterdamse studenten opgezette America Today, dat aanvankelijk succes had met het importeren van Amerikaanse jeans maar onder Kahn uitgroeide tot een bestendige, landelijk opererende jeansketen. In 2010 kocht hij M&S Mode (later MS Mode), een wat ingedutte modeketen voor de middelbare vrouw. Hij wist de keten aanvankelijk nieuw leven in te blazen. Een jaar later palmde hij 'uit pure geiligheid' lingeriemerk Sapph in, dat zich vooral onderscheidt in scabreuze marketing. De overnamemachine stokte in 2016, toen Kahn zich ontpopte als de belangrijkste overnamekandidaat voor het failliete V&D. Het werd uiteindelijk gesmoord door weigerachtige verhuurders. Kahn ontfermde zich later wel over de merkrechten van het warenhuis en baat die nu als webwinkel uit.", "published_at": "2019-03-19"}
{"id": 10723228, "title": "Scala gaat Saoedisch geld toch teruggeven", "text": "Het bestuur van La Scala, het beroemde operatheater in Milaan, geeft ruim 3 miljoen euro financiering terug aan Saoedi-Arabië. De afgelopen weken groeide de kritiek op het aannemen van geld van het land dat geregeld in verband wordt gebracht met mensenrechtenschendingen. De burgemeester van de Italiaanse stad, Guiseppe Sala, zei dat de raad van bestuur van het Teatro alla Scala 'unaniem had besloten het geld terug te geven'. Een voorwaarde voor de financiering was de toezegging dat de Saoedische minister van Cultuur in het bestuur zou komen. Sala en andere ambtenaren benadrukten gisteren dat de beslissing niet is bedoeld als terechtwijzing aan Saoedi-Arabië. De beslissing was volgens hen gebaseerd op andere overwegingen, waaronder juridische bezwaren tegen de aanstelling van een buitenlands lid in de raad van bestuur. \"Er is geen zwarte lijst,\" stelt Sala, waarmee hij wil benadrukken dat de beslissing niets te maken heeft met het land waar de financiering vandaan komt. Toen de afgelopen weken bekend werd dat Teatro alla Scala een overeenkomst had gesloten met de Saoedi-Arabische overheid, werd het theater overladen met kritiek. Het voornaamste punt van bezwaar was het toetreden van een Saoedische ambtenaar tot de raad van het theater. De huidige negen leden representeren gemeentelijke, regionale en landelijke overheden, een Italiaanse bank en de Italiaanse oliegigant Eti. Saoedi-Arabië is al langer controversieel als het gaat om mensenrechten. Een recent dieptepunt is de moord op de kritische journalist Jamal Khashoggi door vijftien Saoedische agenten in het consulaat in Istanboel. Wereldwijd hebben bedrijven en instellingen het land sinds deze tot in de puntjes geplande moord de rug toegekeerd. Italiaanse critici zeggen dat de mensenrechtenschendingen tegenstrijdig zijn met de waarden van het democratische land waar Teatro alla Scala onderdeel van is.", "published_at": "2019-03-19"}
{"id": 10723229, "title": "Deze boot zal nooit meer duiken", "text": "Ooit was het een attractie, een landmark dat iedereen kende, maar het is vergane glorie: onderzeeër Foxtrot wordt met touwtjes en ijzerdraad bij elkaar gehouden. Vanmorgen zijn bergers begonnen met het 'veiligstellen' van de duikboot, die al 17 jaar ligt weg te rotten bij de NDSM-werf. Sinds 2002 lag de Foxtrot, uit de Zuluklasse, naast de pontaanlanding: eerst nog trots en tot de verbeelding sprekend, later vooral als drijvend schroot. Ondernemers haalden de Letse onderzeeboot naar de stad om die in te richten als tentoonstellingsruimte, maar daar kwam al snel de klad in. In de Amsterdamse jaren van de Foxtrot is er geen onderhoud gepleegd. Sterker: er zijn allerlei onderdelen uitgesloopt, waardoor de staat nu deplorabel is. Het 'veiligstellen' dat nu gebeurt is daar een direct gevolg van: de onderzeeboot, bouwjaar 1956, ligt scheef en stadsdeel Noord wil voorkomen dat ze zinkt voordat ze definitief wordt verwijderd, gesaneerd en gesloopt. Fixeren met staalkabels Voor de klus is een hele dag uitgetrokken. De boot moet worden gefixeerd door het aanbrengen van tuikabels om de dukdalven. Daarna worden staalkabels rondom de romp aangebracht, zodat de boot eventueel omhoog kan worden getakeld. Ook wordt een scherm rondom gelegd, zodat vervuild water uit het schip kan worden opgevangen. De stad zit al langer met de onderzeeboot in zijn maag, niet in het minst doordat er niet minder dan 1500 kilo asbest in is verwerkt. De boot is sinds 2008 eigendom van het Belgische Marintec, dat het uitsluitend had gekocht om het buiten Europa te laten slopen. Toen dat onmogelijk bleek, is het koopcontract ontbonden. De Raad van State oordeelde vorige maand dat Marintec formeel geen eigenaar is van de boot, en dus ook niet verantwoordelijk is voor het verwijderen ervan.", "published_at": "2019-03-19"}
{"id": 10723243, "title": "Vrouw laat zoon achter als protest", "text": "Een Amsterdamse moeder heeft gisterochtend haar zoon van 9 jaar achtergelaten op het ministerie van Justitie en Veiligheid in Den Haag. De vrouw wilde via deze opmerkelijke weg aandacht vragen voor haar zaak. De vrouw was enige tijd eigenares van een broodjeszaak in Amsterdam, maar zegt gedupeerd te zijn door een frauderende huurbaas. Hierdoor zou ze in grote financiële problemen zijn gekomen. De beveiliger van het ministerie bevestigt dat gisterochtend een kind is achtergelaten in de hal van het gebouw, waar het op dat moment een drukte van belang was vanwege de persconferentie over de aanslag in Utrecht. \"Uiteindelijk is het goed gekomen,\" laat de beveiliger weten. Of dat betekent dat de jongen is herenigd met zijn moeder of is opgevangen door een instantie, wilde hij niet toelichten.", "published_at": "2019-03-19"}
{"id": 10724255, "title": "Hoe sterker de wiet, des te groter de kans op psychose", "text": "Cannabisgebruik leidt tot een grotere kans op psychoses, met name in landen waar het tetrahydrocannabinol-gehalte van cannabis hoog is (thc, de stof die voor een high gevoel zorgt). Dat schrijven wetenschappers onder aanvoering van de Londense psychiater Marta Di Forti deze week in het medische tijdschrift The Lancet Psychiatry. Als sterke cannabis niet meer verkrijgbaar zou zijn in Amsterdamse coffeeshops, zou het aantal psychoses kunnen halveren, schatten de onderzoekers, van 37,9 naar 18,8 jaarlijkse gevallen per honderdduizend inwoners. Artsen hebben al vaker een link gelegd tussen cannabisgebruik en psychische problemen, maar of cannabis ook daadwerkelijk tot psychoses leidt, was tot nu toe niet grootschalig onderzocht. Het zou ook kunnen dat mensen die gevoelig zijn voor een psychose eerder cannabis gaan gebruiken. In het Lancet-onderzoek weten de wetenschappers dit oorzakelijk verband nu wel aannemelijk te maken, omdat zij ook het effect van de sterkte van de gebruikte cannabis bekeken. De internationale groep onderzoekers (uit onder andere Nederland, Frankrijk en het Verenigd Koninkrijk) volgde hiertoe ruim tweeduizend mensen, verdeeld over elf voornamelijk Europese regio's, waaronder Amsterdam. Negenhonderd van hen waren patiënten die zich voor het eerst met een psychose meldden bij een zorginstantie, zoals ggz of psychiatrische afdeling van een ziekenhuis. Deze groep bleek veel vaker cannabis te hebben gebruikt dan een controlegroep van 1.200 mensen zonder psychoses. Bijna 30 procent deed dit dagelijks, tegen nog geen 7 procent van de gezonde groep. Bovendien was het gebruik van sterke cannabis (wiet of hasj met een thc-gehalte van ten minste 10 procent) onder de patiënten ongeveer twee keer zo groot als in de controlegroep. Samengenomen berekenen de artsen dat dagelijks cannabisgebruik het risico op psychoses drie maal vergroot, en bij sterke cannabis zelfs vijf maal. In Nederland is deze kans wellicht nóg groter, schrijven ze, gezien de hoge thc-percentages hier (tot wel 67 procent in nederhasj) door gerichte kweek- en verwerkingsmethodes. 'Een verbod op cannabisgebruik voor personen jonger dan 18 verdient serieuze overweging', zegt psychiater Jean-Paul Selten, een van de betrokken onderzoekers. Voor een algeheel verbod pleit hij echter niet. 'Dat brengt gevaarlijke risico's met zich mee, omdat de verkoop dan naar het criminele circuit zal verschuiven. Dan is er helemaal geen toezicht meer. Tegelijkertijd is het voor de volksgezondheid en de kosten van de ggz wel van belang dat het cannabisgebruik omlaag gaat.' Voorlichting De Maastrichtse hoogleraar zou graag zien dat de overheid meer aandacht besteedt aan voorlichting. 'Bij het kopen van sigaretten lees je overal grote waarschuwingen over de schadelijke gevolgen van roken, maar in een coffeeshop horen tieners helemaal niets over de risico's van cannabis. Dat is bizar.' Betere voorlichting is ook een van de aanbevelingen uit het adviesrapport dat de commissie-Knottnerus vorig jaar uitbracht aan de regering, over de experimenten met legale wietteelt. Anneke Goudriaan, bijzonder hoogleraar werkingsmechanismen en behandeling van verslaving bij het Amsterdam UMC en niet betrokken bij het onderzoek, vindt dat de Lancet-studie het verband tussen cannabisgebruik en psychoses overtuigend laat zien. 'De kans op een psychose wordt groter naarmate mensen meer thc binnenkrijgen, doordat ze vaker cannabis gebruiken of een sterkere variant. Bovendien zijn de resultaten vergeleken met een goede controlegroep.'", "published_at": "2019-03-20"}
{"id": 10724256, "title": "Bestuur Milanees operahuis heeft Saoedi's toch liever niet als sponsor", "text": "Het leek de topman van het beroemde Milanese operahuis La Scala zo'n mooi plan: Saoedi-Arabië als sponsor. Maar het voornemen is op een debacle uitgelopen. Na een storm van kritiek, gaat Teatro alla Scala de 3 miljoen euro terugstorten die de Saoedische minister van Cultuur een plek in het bestuur zou opleveren. Het Milanese operahuis wrong zich maandag in allerlei bochten om de Saoedi's, die in vijf jaar tijd 15 miljoen euro zouden doneren, niet verder voor het hoofd te stoten. Met de moord op de Saoedische journalist Jamal Khashoggi en de mensenrechtensituatie in het koninkrijk had de weigering, zo werd benadrukt, helemaal niets te maken. Bij nader inzien vond het bestuur van La Scala het plan van directeur Alexander Pereira voor een verregaande vorm van samenwerking met een land - het zou de eerste keer zijn - toch geen goed plan. 'Er is geen zwarte lijst', aldus de Milanese burgemeester Giuseppe Sala, bestuursvoorzitter van het operahuis. Voor andere manieren van samenwerken met de Saoedi's staat hij nog altijd open. Want van een officiële boycot door Italië van de Saoedi's is toch geen sprake? 'Wij gooien de deur voor Saoedi-Arabië niet dicht', aldus Sala. Maar ondanks de ontkenning, toont de affaire opnieuw aan hoe 'besmet' Saoedisch geld is geworden, een half jaar na Khashoggi's dood. Het idee voor de miljoenendeal werd in december geboren, toen de Saoedische regering al twee maanden onder vuur lag vanwege de verdwijning van Khashoggi. Pereira kwam toen bij de openingsvoorstelling in gesprek met de Saoedische minister van Cultuur Badr bin Abdullah. Een maand later bezocht hij Saoedi-Arabië. 'Daar werd ons project geboren', aldus een trotse Pereira later tegen de krant La Stampa. Een Saoedische plek aan de Milanese bestuurstafel in ruil voor oliedollars. De La Scala-voorman zegde ook toe dat het operahuis een conservatorium zou gaan runnen in Riyad voor zowel jongens als meisjes. Opbrengst: nog eens 7 miljoen euro in drie jaar. Maar nadat het plan bekend was geworden, kwam Pereira onder vuur te liggen. Het beeld dat een van de beroemdste culturele instellingen van Italië zich voor jaren zou verbinden aan het Saoedische regime, vond menigeen onacceptabel. Mensenrechtenorganisaties protesteerden en ook de politiek begon zich te roeren. Met name vicepremier Matteo Salvini van de rechts-nationalistische coalitiepartij Lega riep La Scala op de stekker uit het plan te trekken. In het weekeinde deed de gouverneur van Lombardije - regionale overheden zitten ook in het operabestuur - een oproep aan Pereira te vertrekken. Maandag werd het plan unaniem door het bestuur van La Scala verworpen.", "published_at": "2019-03-20"}
{"id": 10724257, "title": "Stemmen. Column", "text": "Er is de mensen veel wijsgemaakt over de verkiezingen die vandaag zijn en die lijken te gaan over kleine dingen maar die gewoon gaan over grote dingen namelijk de inrichting van dit land en de organisatie van de welvaart en het management van de vriendelijkheid en de koestering van de zorg voor elkaar en de bewaking van de medemenselijkheid. Dat een stem op de VVD een stem op GroenLinks zou zijn (aldus Thierry Baudet). Dat een stem op Baudet een stem op Rutte zou zijn (aldus Geert Wilders). Dat niet-stemmen een stem op Rutte is (aldus Lilian Marijnissen). Dat een stem op Baudet een stem op de chaos is (aldus Paul Rosenmöller). Et cetera. Het een-stem-op-X-is-een-stem-op-Y-spelletje, is ooit door Diederik Samsom, voormalig voorman van de PvdA, gewonnen met de constatering 'een stem op Diederik Samsom is een stem op Diederik Samsom', maar zo makkelijk laten campagnevoerders zich hun spelletjes niet afnemen. Ook de duiders zijn er dol op: analyseren wat het kiezende volk éígenlijk wilde zeggen met zijn stem. Dat de stem op die eigenlijk een proteststem is tegen die andere, of gelezen moet worden als steun voor de coalitie, en dat niet-stemmen niet is ingegeven door domweg 'vergeten' of 'interesseert me geen fluit', maar gezien dient te worden als 'een signaal van onvrede'. De waarheid is dat stemmen een oefening in vertrouwen is. In de wetenschap dat er vermoedelijk sprake zal zijn van verwatering van standpunten, van deceptie en van draaikonterij, en dat de kandidaat op wie de keuze is gevallen in het beste geval hier een daar een deuk in een pakje boter zal kunnen slaan, maar niet noodzakelijkerwijs op de plekken die je voor de ogen had met je stem. De waarheid is ook dat stemmen heus niet zo ingewikkeld is. Gewoon eentje uitkiezen die sympathiek en betrouwbaar oogt, die opvattingen heeft die overtuigen en die bij voorkeur een uitvoerbaar plan heeft hoe die opvattingen te realiseren zijn, die mooie folders heeft en leuke cadeautjes uitdeelt op straat desnoods. De waarheid is ook dat het uitmaakt. Dat die ene stem, samen met al die andere stemmen, een krachtig middel is om de marges te bepalen waarbinnen de coalitie kan opereren en of die coalitie nog wel kan opereren, straks in de Eerste Kamer. En om te bepalen waar nú weer het 'redelijke midden' ligt, want de definitie van redelijkheid is in de afgelopen 20 jaar nogal opgerekt en bij het uitrekenen van 'het midden' komen weinig wiskunde en veel nattevingerwerk kijken. Een bonus is de heerlijke overvloed waaruit te kiezen valt binnen het machtig mooie stelsel dat we hebben. Er is economisch links en er is knetterlinks en er is vrijemarktmalligheid, er zijn diverse gradaties van xenofobie in de aanbieding, er zijn windmolenzeloten en windmolenbestormers en er is de keuze tussen partijen die het fatsoen hadden zich bescheiden terug te trekken na een moordpartij in Utrecht, en de partij die hitsig over de lichamen klauterde om omstandig in de drek te gaan roeren. Doe het nou maar, in godsnaam. Want niet stemmen kan natuurlijk altijd. Maar dat zou eeuwig zonde zijn. O, en vergeet de waterschappen niet.", "published_at": "2019-03-20"}
{"id": 10724475, "title": "Oprukkend Engels maakt van Nederlands een B-taal", "text": "Boekenweek Binnenkort begint de Boekenweek. Daarin staat het Nederlandstalige boek centraal. Hoe lang is dat nog mogelijk, nu dat Nederlandstalige boek onder vuur ligt omdat dat ook met het Nederlands zélf het geval is? Op twee manieren wordt het Nederlands bedreigd. Ten eerste is er sprake van toenemend gebruik van Engelse leenwoorden, niet alleen voor nieuwe concepten of zaken, maar ook als vervangers van puur Nederlandse woorden. De boekhouder is al lang controller gaan heten en uitverkoop is sale geworden. 'Ach', beweren sommigen, 'het loopt zo'n vaart niet; talen lenen nu eenmaal altijd van elkaar.' Dat klopt, maar de dominantie van het Engels is tegenwoordig zo groot, dat het Nederlands wordt ondermijnd en de rijkdom van de eigen taal wordt ingeruild voor de armoedige kennis van een vreemde taal. Dat daarbij de complexiteit en de subtiliteit van beide talen verloren gaat, is duidelijk. De tweede en belangrijkste bedreiging is hierin gelegen dat in steeds meer domeinen Engels wordt gebruikt in plaats van Nederlands. Die taal is met name sterk opgerukt in het onderwijs, van tweetalige peuteropvang tot universiteiten die grote delen van hun onderwijsprogramma in het Engels aanbieden. Er is al veel geschreven en gedebatteerd over de mogelijk positieve en negatieve effecten van de 'Engelse invasie'. Op één punt zal er in ieder geval verlies worden geleden en dat is op het gebied van de cultuur, met name de literaire cultuur. De literatuur staat of valt immers met het genuanceerde gebruik van en de liefde voor hun taal door schrijvers en lezers. Tekenend is dat de studie Nederlands sterk aan populariteit heeft ingeboet. De Vrije Universiteit is er zelfs toe overgegaan deze studierichting maar op te heffen. In 2018 worden bijna 25 procent van de universitaire bacheloropleidingen en al zo'n 75 procent van de masteropleidingen alleen in het Engels aangeboden. In een mooi opinieartikel stelde de Nijmeegse hoogleraar Nederlandse literatuurgeschiedenis Lotte Jensen een in dit verband schrijnend dieptepunt aan de orde. Een van haar studenten moest haar eindwerkstuk (uiteraard master's thesis) over Vondel voor de 'researchmaster' in het Engels schrijven en daarbij ook citaten uit het werk van Vondel vertalen. 'Het hemelsche gerecht' werd dus 'heavenly justice'. Inmiddels is veel duidelijk geworden over de effecten van die sterke concentratie op het Engels. Toename van het Engels betekent achteruitgang van het Nederlands, zo simpel is het. Studenten die vooral Engelse teksten moeten lezen en zelf in het Engels moeten praten en schrijven, ervaren voortdurend dat hun beheersing van die taal onvoldoende is. Bovendien merken ze dat hun gebruik van Nederlands op academisch niveau tekortschiet. Het lijkt erop dat het Nederlands in sommige kringen in Nederland is gedegradeerd tot een tweederangstaal, tot een huis-tuin-en-keukentaal. Misschien goed voor de dagelijkse boodschappen en een praatje met de buurvrouw (als zij tenminste geen slechts Engels sprekende expat is), maar niet meer voor zaken die een hoger ontwikkelde taalvaardigheid vereisen. Wie de taal van een land onvoldoende beheerst, kan niet volwaardig deelnemen aan het literaire leven van dat land. Het lezen van boeken in 'je moedertaal' wordt moeilijker als je de finesses van die taal niet meer onder de knie hebt, als je niet meer gewend bent op academisch niveau (maar ook daaronder) die taal te gebruiken. De toenemende verengelsing van de Nederlandse samenleving, en vooral die van het wetenschappelijk en hoger onderwijs zal negatieve effecten hebben op de Nederlandse cultuur, en wel speciaal op de literatuur. Als het Nederlands van de lezer van onvoldoende niveau is, wordt het lezen van boeken in die taal steeds lastiger. Wie kan en zal bij een voortgaande invasie van het Engels over enkele decennia nog Multatuli, Hella Haasse, Remco Campert of Arnon Grunberg lezen? Door het toenemend gebruik van het Engels zal de stem van de Nederlandse literatuur in al haar nuances langzaamaan zachter klinken en tenslotte stilvallen. Wat verdwijnt, keert niet meer terug. De literatuur staat of valt met genuanceerd taalgebruik. Geef dus (meer) les in het Nederlands. Mede ondertekend door: Jan Brokken, Mensje van Keulen, Geert Mak, Vonne van der Meer, Willem Jan Otten, Thomas Verbogt, Maria Vlaar en Manon Uphoff.", "published_at": "2019-03-20"}
{"id": 10724603, "title": "Voor u het weet staat u in het verkeerde waterschap", "text": "Als het aan mbo'ers en middelbare scholieren ligt, wordt GroenLinks vandaag de grootste partij bij de provinciale verkiezingen. Bijna 13 duizend scholieren van 58 middelbare scholen en mbo's stemden afgelopen week bij de scholierenverkiezingen van ProDemos. GroenLinks krijgt de voorkeur van 20 procent van de scholieren, VVD volgt met 14 procent van de stemmen. De derde plek is voor de PVV met 12 procent. Tijdens de landelijke verkiezingen in 2017 was GroenLinks ook al favoriet, bij de verkiezingen voor de gemeenteraad in 2018 was dat de VVD. Ook op veertien basisscholen werden dinsdag verkiezingen gehouden. Een kwart van de kinderen stemde voor GroenLinks, maar ook de Partij voor de Dieren was populair. Het interessante van de scholierenverkiezingen is volgens Yvonne Gispen van ProDemos dat sommige trends ook terug te zien zijn in de landelijke uitslag. Een voorbeeld: 'Het CDA is minder populair onder scholieren dan in de rest van Nederland. Maar in de jaren dat CDA onder scholieren steeg of zakte, zag je dat een dag later ook bij de echte verkiezingen terug.' Een onverwacht probleem doemt woensdag in veel gemeenten op voor kiezers die wat verder van huis hun stem willen uitbrengen: als zij daarbij onbewust de grens van twee waterschappen overschrijden, is hun stem voor het waterschap daar niet geldig. Veel gemeentelijke voorlichting hierover is onvolledig of onduidelijk. De stemgelegenheid is overal anders georganiseerd. Dat heeft te maken met de geografische ligging van de 21 waterschappen. De grenzen daarvan doorkruisen die van de provincies en de gemeenten. Zo kun je in 73 gemeenten voor meerdere waterschappen stemmen. Maar niet alle gemeenten faciliteren dat, blijkt uit onderzoek van de Volkskrant. Er is vaak geen rekening gehouden met de mogelijkheid dat mensen niet in het dichtstbijzijnde stemlokaal stemmen, maar verder weg. In zeker 42 gemeenten kan dat niet. Daar zijn specifieke stemlokalen aangewezen voor bepaalde waterschappen. Zo verplichten deze gemeenten de waterschapsstem uit te brengen bij een bureau binnen het postcodegebied. Dit reduceert potentiële stembereidheid: forenzen kunnen hun stem immers niet op stations uitbrengen die buiten het waterschap vallen, studenten kunnen niet terecht op een school in een ander waterschap en werkenden zijn genoodzaakt een stembus in de buurt van hun woning op te zoeken. Gemeentelijke informatie over de exacte locatie van die stemlokalen is moeilijk te vinden. In twintig gemeenten is via openbare kanalen niet te achterhalen waar je kunt stemmen.", "published_at": "2019-03-20"}
{"id": 10724604, "title": "maar voor de provincie valt er echt iets te kiezen", "text": "We denken hooguit aan de provincie bij het betalen van de motorrijtuigenbelasting of de grondwaterheffing, dus waarom zouden we gaan stemmen? Simpel: omdat de provinciehuizen in pakweg Middelburg, Arnhem en Haarlem zich wel elke dag met ons bemoeien. Ze bepalen hoe we wonen, werken, reizen en recreëren. En dus valt er iets te kiezen bij de provinciale staten. In een postzegellandje als Nederland wordt om elke vierkante meter gevochten. En als de provincie ergens over gaat, dan is het wel ruimtelijke ordening. Waar komen de windmolens in Drenthe? Willen we nieuwe woonwijken in het schaarse groen van Zuid-Holland? Moet Noord-Brabant de ringweg (ruit) om Eindhoven alsnog afmaken? Toegegeven, de provincie is niet overal even zichtbaar. In Zuid-Holland doen Rotterdam en Den Haag graag onderling zaken over openbaar vervoer en economische ontwikkeling. De begroting van de stad Utrecht is drie keer groter dan die van de provincie. 'Extra taken' In minder verstedelijkte provincies zoals Limburg en Groningen is het anders. Mede dankzij een stevig budget (door de verkoop van de energiebedrijven) houden de Limburgse gedeputeerden zich met een groot aantal 'extra' taken bezig in het sociale domein. Groningen zoekt een alternatief voor de regionale economie nu de gaskraan steeds verder dichtgaat. En toch zijn de provinciebestuurders niet te benijden. Geregeld zitten ze klem tussen het Rijk en de gemeenten, zoals bij omstreden beslissingen als de plaatsing van windmolens. Die moeten er komen van Den Haag, maar de provincie mag vervolgens met de weerstand omgaan. 'Het is een sergeantenrol: je krijgt klappen van boven en klappen van beneden', zei de Drentse gedeputeerde Tjibbe Stelpstra daar onlangs over in de Volkskrant. 'Dan kun je in je slachtofferrol kruipen, maar ik zie het anders. Soms ben je verbindingsofficier, soms ben je generaal, soms moet je gewoon orders uitvoeren. Mensen vinden het lastig die verschillende rollen te begrijpen. Dat is ons lot als provincie.' Lijnbussen Een sterke provincie trekt de regie naar zich toe. En de kiezer bepaalt die richting voor de komende vier jaar. Moeten er toch lijnbussen blijven rijden in de dunbevolkte dorpen in de kop van Noord-Holland? Moeten we in Overijssel dan maar zelf betalen voor verbreding van een rijksweg waar de minister geen prioriteit aan geeft? Ook tegenstrijdige belangen rond natuur, landbouw en recreatie spelen juist in de regio. Gaan we in Friesland het veenweidegebied vernatten - goed voor de natuur, maar niet voor de boeren? Willen we in Zeeland aan het Veerse Meer nieuwe vakantieparken? Het grootste politieke thema van dit moment, de energietransitie, raakt alle provincies in het hart. Mogen er zonnepanelen op weilanden komen? Gaan we burgers subsidiëren om hun huizen te isoleren? En, veruit de belangrijkste vraag: willen we (meer) windmolens en zo ja, waar komen ze? We denken niet vaak aan de provincie, maar er valt wel degelijk iets te kiezen.", "published_at": "2019-03-20"}
{"id": 10725060, "title": "Wraak is een hemels gerecht dat in de hel wordt gekookt. Max Pam Beweringen & Bewijzen", "text": "Wraak en vergelding regeren de wereld en dat is natuurlijk altijd zo geweest. Elke straf is een vorm van wraak. Doorgaans wordt die uitgedeeld door de staat, want die bezit het geweldsmonopolie. Maar wraak nemen is ook een hoogstpersoonlijke zaak. Je zou haar - wraak is vrouwelijk - zelfs 'de allerindividueelste expressie van de allerindividueelste emotie' kunnen noemen. Daarmee is wraak tevens de allergevaarlijkste emotie. Democratisering van het vuurwapenbezit, die automatische geweren voor velen binnen handbereik bracht, heeft de wraak in het centrum van de maatschappij geplaatst. Je kunt het elke dag zelf waarnemen. Overal waar mensen samenkomen - op markten, bij stadions of voor overheidsgebouwen - liggen tegenwoordig betonnen blokken die kwaadwillenden ervan moeten weerhouden wraak te nemen. Het zijn stille getuigen die ons zelfs bij een museumbezoek vertellen dat de vijand onder ons is. Dat de wraaknemer bij zijn actie zelf het leven kan verliezen, weerhoudt hem evenmin. Confucius schijnt al gezegd te hebben dat iemand die wraak wil nemen het best kan beginnen met het delven van twee graven: één voor zijn slachtoffer en één voor zichzelf. De huidige terroristenpraktijk geeft Confucius gelijk. Volgens de Nederlandse historicus Johan Huizinga is ieder mens wel op de een of andere manier bezig zich te wreken op anderen, 'alleen doet hij dat meestal niet op de mensen die schuldig zijn'. Ook dat zie je overal in de wereld gebeuren. Over de moordenaar van de aanslag in Utrecht is maar weinig bekend. Er wordt nog getwijfeld tussen een terroristisch motief en het motief van eerwraak of bloedwraak. Zo op het oog lijkt het meer om terroristische moorden te gaan. Eerwraak of bloedwraak omdat je geliefde je niet meer wil, richt zich doorgaans tegen de eigen familie of de eigen vrouw en niet tegen willekeurige voorbijgangers, zoals in Utrecht. Ik neem tenminste aan dat die tram niet vol zat met familieleden van de dader, want dan wordt alles weer anders. De jihadistische wraak kan ons allen treffen, de eerwraak meestal alleen de omgeving rond de dader. Dat de dader volgens een getuige bij de tram ook nog eens 'Allah Akbar' heeft geroepen, is ook een aanwijzing voor wat het meest waarschijnlijke is. Een wraak waarvoor niemand veilig is, is de onrechtvaardigste en de meest angstaanjagende. Direct na het bloedbad in Nieuw-Zeeland begon het zwartepieten. Dat gebeurde niet alleen internationaal, maar ook in ons eigen land, onder meer gisteren in deze krant door Leo Lucassen. De redenering gaat ongeveer zo: weliswaar hebben Wilders en Baudet niets met de moorden in Christchurch te maken, ze keuren ze zelfs af, maar van hun gedachtengoed loopt een bloedrode lijn naar de dader. Grote stappen, snel thuis: een weinig vruchtbare manier van redeneren, omdat op die manier alles aan elkaar valt te linken. Bovendien maakt zo'n argumentatie kwetsbaar. In zijn boek De schijn-élite van de valse munters volgt Martin Bosma (PVV-Tweede Kamerlid) dezelfde argumentatie, maar dan in de tegenovergestelde richting. Het linkse gedachtengoed wordt daarin verantwoordelijk gesteld voor de vele misdaden die op grond van totalitaire ideologieën zijn bedreven. Op die manier kun je Jean-Paul Sartre, Jan Pronk en Francisco van Jole verantwoordelijk achten voor de misdaden van Mao, de RAF of de PKK. Kortom, Lucassen en Bosma hebben meer gemeen dan zij zich misschien realiseren. Hun meningen zijn volstrekt tegenovergesteld, maar procedureel lijken zij erg op elkaar. Zelfs als zulke moorden zijn begaan door eenzame psychopaten, die voor hun rechtvaardiging de een of andere ideologie hebben gebruikt, dan nog bestaat in het Westen de neiging de schuld elders te zoeken. Het liefst bij onszelf. Op de Vara-agitpropsite Joop las ik het al: 'Branton Tarrant is niet zomaar een monster. Hij is ons monster.' Inderdaad, wij hebben het zelf gedaan. Die manier van denken is door en door christelijk en doet me denken aan een opmerking van Harry Mulisch. Die zei eens dat hij de Bijbel de beste thriller vond uit de wereldliteratuur, aangezien de Bijbel het enige boek is waarbij de lezer aan het eind wel tot de conclusie moet komen dat hij (of zij) de schuldige is. Niet de butler, kolonel Peacock of tante Agatha heeft de moord gepleegd, maar de lezer zelf heeft het gedaan! Het is de mens, die de heiland heeft gekruisigd. Wraak is een hemels gerecht dat in de hel wordt gekookt. Wie heeft er nooit aan gedacht om wraak te nemen op iemand die jou een streek heeft geleverd? Wie heeft nooit verlekkerd gefantaseerd over hoe wraak te nemen op die klootzak? Dat blijft het geheimzinnigste aan terrorisme: het wraak nemen op onbekende onschuldigen, in een moskee of in een tram.", "published_at": "2019-03-20"}
{"id": 10725061, "title": "Doe iets aan verborgen mannenbolwerken. Gedeputeerde Staten", "text": "Na de provincialestatenverkiezingen wordt niet alleen de Eerste Kamer gekozen, maar begint ook de formatie van de gedeputeerde staten. 'De wat?', hoor ik u denken. De gedeputeerde staten zijn de provinciale colleges, of de provinciale regering, zo u wilt. De formatie daarvan onttrekt zich veelal aan het publieke oog. Ik durf zomaar te schatten dat minder dan 1 procent van de Nederlanders de gedeputeerden in zijn of haar provincie bij naam zou kunnen noemen. Toch is het van groot belang wie de provincie straks regeert. De provincies verdelen tussen de 236 miljoen (Zeeland) en 1,4 miljard euro (Gelderland). Ze nemen vergaande besluiten over onze leefomgeving, over het openbaar vervoer, verkeersaders, landbouw, klimaatmaatregelen en allerlei andere dingen die ons rechtstreeks aangaan. Daarom is het schrijnend dat honderd jaar na de invoering van het vrouwenkiesrecht slechts 25 procent van de gedeputeerde staten in Nederland uit vrouwen bestaat. Dat is ongeveer hetzelfde percentage als in het parlement van Irak. En bij de commissarissen van de koning, de burgemeesters op provinciaal niveau, is het nog erger. Slechts één van de twaalf is vrouw; Jetta Kleinsma in Drenthe. Dat is met 8 procent net minder dan in de parlementen van Mali en de Centraal Afrikaanse Republiek. Er zijn meer maatregelen nodig om ook op provinciaal niveau het aantal vrouwen in de politiek op een democratisch niveau te brengen. Toch wordt daar in de Emancipatienota die de regering afgelopen week uitbracht met geen enkel woord over gerept. Daar staat helemaal niets in over gelijke vertegenwoordiging van vrouwen in de politiek. Minister van Binnenlandse Zaken Ollongren moet minimaal eisen dat iedere provincie twee kandidaten naar voren schuift voor een functie als commissaris van de koning. En de provinciale formateurs aanspreken, die de gedeputeerde staten gaan formeren, om met klem te verzoeken om een betere vertegenwoordiging van vrouwen. Aangezien zij dat nog niet doet, moeten wij het zelf maar doen. UN Women Nederland lanceert op 21 maart een petitie om provinciale formateurs op te roepen een bestuur met 50 procent vrouwen te formeren, zoals past in 2019. Dan kunnen we pas echt praten over de provinciale verkiezingen als een feest van de democratie. Na honderd jaar vrouwenkiesrecht bestaat maar 25 procent van de gedeputeerde staten uit vrouwen.", "published_at": "2019-03-20"}
{"id": 10726003, "title": "Onheil zat ingebakken in 737 Max 8. Wat misging met de boeing 737 Max 8", "text": "Een combinatie van riskante ontwerpkeuzen, afgezwakt veiligheidstoezicht, een tekortschietende pilotenscholing en nationale belangen leidden tot de ramp met de Boeing 737 Max 8 in Ehtiopië. Was de crash van vlucht ET302, 10 maart bij Addis Abeba, een zeldzaam geval van pech? Nee, stellen piloten, vliegtuigbouwers, ambtenaren en andere ingewijden de laatste dagen in Amerikaanse kranten en vakbladen. Het was niet een enkelvoudige, eenvoudige technische oorzaak die de Ethiopische Boeing en vijf maanden eerder een identiek Indonesisch toestel noodlottig werd. Er is een 'perfecte storm' geschapen, een mix van ongunstige ontwikkelingen die op een gegeven moment zijn samengevallen. Het onheil zat 'ingebakken' in de 737 Max 8, stellen zij, onder meer in een uitputtend onderzoek van de Seattle Times. Oorzaak 1 Oude hond, nieuwe trucjes In 2006 zei Boeing aan een geheel nieuw vliegtuig te werken als opvolger van 787 Dreamliner. Zoiets vergt jaren. In 2010 introduceerde concurrent Airbus een zuinige en efficiënte variant op zijn bestaande A320-vliegtuig. In mum van tijd haalde het bedrijf honderden orders binnen. 'Wij gaan ook een nieuw vliegtuig maken', hield Boeing vol. Dat standpunt sneuvelde snel. Boeings ingenieurs kregen de opdracht snel een antwoord te bedenken. Daarvoor grepen ze terug op de veertig jaar oude 737. Zo werd in 2011 de 'Max' geboren: een oude hond die nieuwe trucjes ging leren. Maar niet te veel. Piloten die op eerdere generaties van de 737 vlogen moesten zonder nieuwe opleiding ook een Max kunnen besturen, want dat scheelt Boeings klanten bakken met geld. De piloten die wel scholing kregen, zeggen dat die niet meer voorstelde 'dan een uurtje oefenen op een iPad'. Oorzaak 2 Software 'corrigeert' zwak ontwerp Om minder brandstof te verbruiken en toch grotere afstanden af te kunnen leggen is de 737 Max uitgerust met grote motoren. Die zijn iets verder naar voren op de vleugels aangebracht. Die plaatsing brengt evenwel het risico met zich mee dat het toestel tijdens de vlucht te ver achterover helt en daarbij zoveel draagvermogen verliest dat het uit de lucht valt. Om die 'hoogst uitzonderlijke' situatie te voorkomen bouwde Boeing een veiligheidsmechanisme in, dat automatisch de neus van het toestel naar beneden drukt als dat dreigt te 'stallen'. Van dat Maneuvering Characteristics Augmentation System (MCAS) hoorden veel piloten pas na de crash met 737 Max 8 van Lion Air. De bemanning van dat ramptoestel heeft niet geweten dat het bizarre gedrag van hun toestel door het MCAS werd veroorzaakt. Oorzaak 3 Eén sensor? Meer dan genoeg Kritieke systemen in vliegtuigen zijn vaak dubbel en soms zelfs in drievoud uitgerust: valt de een uit, dan neemt een reservesysteem het over. Het MCAS grijpt in op basis van de luchtsnelheid, gemeten met twee sensoren aan de zijkanten van de neus. Maar het veiligheidsmechanisme in de 737 Max 8 'luistert' naar slechts een enkele sensor. Bij de Lion Air-crash bleek dat de sensoren van elkaar afwijkende luchtsnelheden maten, met een fors verschil - al terwijl het toestel nog op de grond stond. Oorzaak 4 Een ontbrekend alarm De piloten van Lion Air hadden ook nog eens de pech dat er in hun toestel geen waarschuwingslichtje was aangebracht, dat reageert als de metingen van de sensoren onderling te veel afwijken. Zo'n lampje behoort niet tot de standaarduitrusting. Klanten moeten er extra voor betalen. Oorzaak 5 Verder uit balans Het MCAS werd door Boeing begrensd om ongelukken te voorkomen. Bij testvluchten bleek evenwel dat de gekozen correctie niet altijd voldoende bleek om stallen bij een hoge snelheid te voorkomen. Dus rekte de fabrikant de limiet op, tot het viervoudige van de originele, maximale correctie. Boeing vond het niet nodig om de luchtvaartinspectie daarvan op de hoogte te stellen. Die Federal Aviation Authority (FAA) kwam er pas achter toen het de instructies bestudeerde die Boeing na de Indonesische ramp naar zijn klanten stuurde. Oorzaak 6 Uitstel op uitstel Na de crash met de Indonesische 737 beloofde Boeing in januari een software-update uit te brengen die het MCAS-mechanisme veiliger moest maken. De inspectie en de vliegtuigbouwer konden het echter niet eens worden over hoe ver die ingreep moest gaan. Boeing wilde al te kostbare aanpassingen voorkomen, en de FAA ging daar ver in mee. Een begrotingsruzie tussen president Donald Trump en het Amerikaanse congres gooide verder roet in het eten. Vanwege een gebrek aan geld gingen grote delen van het overheidsapparaat op slot. Die toestand duurde 35 dagen, en al die tijd lag het beraad over de update stil. Oorzaak 7 Slager keurt zijn eigen vlees Uit reconstructies blijkt dat de FAA veel veiligheidsinspecties- en tests overlaat aan de fabrikanten, met het argument dat het budget ontbreekt om het werk zelf uit te voeren. Zelfs de controle van rapporten die Boeing naar de luchtvaartinspectie stuurde, werd in sommige gevallen aan de fabrikant overgelaten. Van de nieuwe regering had Boeing niets te duchten: president Trump is goed bevriend met de top van Boeing. Bovendien wil hij het Amerikaanse bedrijfsleven beschermen tegen buitenlandse belagers. Trump is er ook nog niet in geslaagd om een nieuwe FAA-directeur te benoemen. Een kandidaat had de president wel: zijn voormalige privépiloot.", "published_at": "2019-03-20"}
{"id": 10726004, "title": "Hoogste wiskundeprijs gaat voor het eerst naar een vrouw", "text": "Karen Uhlenbeck is de eerste vrouwelijke winnaar van wat de 'Nobelprijs voor de wiskunde' wordt genoemd. Uhlenbeck won de Abelprijs voor het baanbrekende werk waarmee ze twee verschillende wiskundedisciplines aan elkaar knoopte. Bovendien staat ze bekend als groot voorvechter voor meer diversiteit in de wiskunde. Uhlenbeck (76) kreeg de prijs vandaag toegekend tijdens een ceremonie in Oslo. Daarmee won ze niet alleen 6 miljoen Noorse kronen (ongeveer 620 duizend euro), maar ook erkenning voor haar werk. Uhlenbeck verwierf haar faam in de wiskunde onder meer door haar onderzoek naar 'ijktheorieën', een discipline die van groot belang bleek bij het opstellen van het standaardmodel van de deeltjesfysica. Die natuurwet vangt alle deeltjes en hun onderlinge interacties in een formule die past op een t-shirt of koffiemok. Zonder het werk van Uhlenbeck hadden we een stuk minder begrepen van de manier waarop de werkelijkheid op deeltjesniveau in elkaar steekt. 'Ik verloor mijn hart aan de structuur, de elegantie en de schoonheid van de wiskunde', zei ze in het boek Mathematicians: An Outer View of the Inner World (2009). Toch raakte Uhlenbeck pas op de universiteit in de ban van de getallen en formules. Ze vroeg zich lange tijd af of ze wel thuishoorde in het vak. 'Zelfs toen ik al vijf jaar mijn doctorstitel had. Ik kon mezelf niet volledig als een succesvolle wiskundige zien. Het leek of ik van buiten naar binnen keek', zei ze in 1997. Haar worsteling kwam gedeeltelijk door het feit dat in de wiskunde sterke vrouwelijke rolmodellen ontbre-ken. Sindsdien werpt Uhlenbeck zich op als voorvechter voor meer diversiteit in het vakgebied. Toen ze in 2007 de Steele-prijs van het Amerikaans wiskundig genootschap won, gebruikte ze dat podium om te stellen dat het kleine aantal vrouwen in hoge functies binnen de wiskunde te wijten was aan de heersende cultuur in de wiskundegemeenschap. Volgens haar was de cultuur veranderen 'een veel grotere taak' dan de 'bescheiden bijdrage' die ze zou hebben geleverd aan het vakgebied, schrijft populair-wetenschappelijk tijdschrift New Scientist in een profiel. Fysicus en BBC-presentator Jim Al-Khalili roemt daarin Uhlenbecks bijdrage aan de wiskunde, waarmee ze de wereld meer over de fundamentele grondslagen van de natuurkunde leerde. De andere grote wiskundeprijs, de Fieldsmedaille, kende tot nog toe ook slechts één vrouwelijke winnaar. De Iraanse wiskundige Maryam Mirzakhani won die prijs in 2014. Drie jaar later overleed zij op 40-jarige leeftijd aan de gevolgen van borstkanker.", "published_at": "2019-03-20"}
{"id": 10726005, "title": "May zoekt onderbouwing voor lang uitstel van Brexit", "text": "Theresa May heeft toegegeven dat het Verenigd Koninkrijk tien dagen voor de Brexitdeadline in een crisis zit. Dat is een direct gevolg van de beslissing van Lagerhuisvoorzitter John Bercow van maandag. Hij weigerde een derde stemming toe te staan over Mays deal. Opgesloten in de bunker die 10 Downing Street is geworden, zit de premier nu te peinzen over het uitstelverzoek dat ze naar Brussel moet sturen. Het liefst heeft ze een technisch uitstel van enkele maanden, maar dat is alleen haalbaar wanneer haar akkoord door het Lagerhuis komt. Die kans was al klein voordat Bercow besloot dwars te gaan liggen, en nu helemaal. Blijft over een lang uitstel, maar dat moet gepaard gaan met een goede onderbouwing. Het afzwakken van de Brexit staat voor haar gelijk aan politieke zelfmoord. Kortom: ze zit klem. De Europese Unie kijkt met geduld en scepsis uit naar eerste klasse-post uit 10 Downing Street. Tijdens een persconferentie maakte EU-onderhandelaar Michel Barnier bekend elk voorstel met zorg te zullen bestuderen. 'De vraag die voorligt is: uitstel waarvoor? Met welk nut? Er moet een concreet plan liggen voor een nieuw politiek proces zodat de kans toeneemt dat het Brexit-akkoord wel wordt ondertekend.' Aangenomen wordt dat Brussel bij een lang uitstel een nieuw referendum of een zachtere Brexit als voorwaarde zal stellen. Na overleg met de ministers van Europese Zaken van de lidstaten waarschuwde de Fransman dat een No Deal nog steeds tot de mogelijkheden behoort. 'Het Lagerhuis stemde tegen een No Deal en tegen het Brexit-akkoord. Maar ergens tegen stemmen is geen garantie dat het niet gebeurt.' De Europese grootmachten Duitsland en Frankrijk slaan een wat andere toon aan. Bondskanselier Angela Merkel verklaarde dat ze tot op het laatste moment wil vechten voor een ordentelijke Brexit. Voor Berlijn staan er grote economische belangen op het spel. Vanuit Parijs liet Emmanuel Macron weten bereid te zijn om zijn veto uit te spreken over een niet onderbouwd uitstelverzoek uit Londen. Franse irritatie over de Britse weifelachtigheid bleek ook uit het bericht dat de Franse minister van Europese Zaken Nathalie Loiseau haar kat 'Brexit' heeft genoemd. 'Hij miauwt dat hij naar buiten wil, maar als je de deur opent blijft hij zitten.' De Franse voetballegende Erik Cantona dook op in een hilarisch reclamespotje van een Iers gokkantoor waarin hij de brexiteers bespot en zich ter voorbereiding van Brexit opsluit in een fort in Het Kanaal. In Londen ondertussen dreunde Bercows klap nog na. Ministers zijn allemaal woedend op de Speaker, maar dat is meteen het enige waar ze het over eens zijn. Brexiteer Andrea Leadsom, zo meldde de BBC, klaagde tijdens een kabinetsberaad dat ze deel uitmaakt van 'een remain-regering, niet van een Brexit-regering'. Opvallende gast op 10 Downing Street was oud-minister Boris Johnson, die niets losliet over de reden van zijn bezoek. Ondanks de crisis op Downing Street blijft minister van Internationale Handel Liam Fox optimistisch over Brexit. 'Onze onderhandelaars hebben net een handelsakkoord met IJsland en Noorwegen voor de EER ondertekend. ( ) Dit komt bij het akkoord dat we met Liechtenstein hebben gesloten.' Eerder had Fox akkoorden gesloten met Zwitserland, Chili, Israël, Palestina, Oostelijk Afrika en de kleine eilanden van Oceanië.", "published_at": "2019-03-20"}
{"id": 10726007, "title": "Trump ziet in Brazilië kandidaat voor de Navo", "text": "Washington Donald Trump ziet Brazilië als potentieel lid van de Navo. De Amerikaanse president zei dat bij de ontvangst dinsdag in Washington van zijn Braziliaanse ambtgenoot Jair Bolsonaro. Trump zei dat hij Brazilië de status van 'major non-NATO ally' (MNNA) wil geven, en mogelijk zelfs een volwaardig Navo-lidmaatschap. 'Daarover zal ik met veel mensen moeten praten, maar een lidmaatschap zou zeer goed zijn voor de veiligheid en voor de samenwerking tussen onze landen.' Voor het toelaten van nieuwe landen is de instemming van alle lidstaten van de Navo nodig. Sinds de oprichting in 1949 door twaalf landen is het bondgenootschap zeven maal uitgebreid. Vanaf de jaren negentig trad een reeks landen in Midden- en Oost-Europa toe. De status van MNNA is een louter Amerikaanse aangelegenheid. Landen met MNNA-status werken nauw samen het de Amerikaanse strijdkrachten, maar zijn geen Navo-lid. Zij genieten diverse financiële en militaire voordelen, bijvoorbeeld inzake wapenaankopen. De praktijk werd geïntroduceerd in 1989. Op het ogenblik hebben de VS MNNA-banden met zeventien landen, waaronder Israël, Australië, Pakistan, Egypte en Japan. Als laatste trad Tunesië toe tot het gezelschap, in 2015. Het Amerikaanse Congres heeft vergeefs pogingen gedaan Pakistan de MNNA-status te ontnemen, vanwege de vermeende steun aan de Taliban. President Trump heeft diverse malen gezinspeeld op terugtrekking van zijn land uit de Navo. Hij deed dat in zijn verkiezingscampagne, maar ook dit jaar nog, in een tweet.", "published_at": "2019-03-20"}
{"id": 10726066, "title": "'Gepaste toon' houdt maar even stand", "text": "Na de schietpartij in Utrecht wilden partijen op ingetogen wijze verder met de verkiezingscampagne. Het pakt dinsdag anders uit, in de Kamer en tijdens het slotdebat met de fractieleiders. 'Wilt u stoppen met schreeuwen?' Het moet een plechtig begin zijn van 'een ongemakkelijk debat', maar lang houdt het decorum dinsdagavond niet stand bij het NOS-slotdebat voor de provinciale verkiezingen in het provinciehuis in Arnhem. Sybrand Buma (CDA), Lilian Marijnissen (SP) en Mark Rutte (VVD) houden zich aan de afspraak dat alle deelnemers even kort vertellen hoe ze de aanslag in Utrecht hebben beleefd, maar PVV-leider Geert Wilders is er niet van gediend. 'Het zal wel niet netjes zijn, maar ik word onpasselijk van de krokodillentranen van premier Rutte en CDA-leider Buma. Zij zijn er verantwoordelijk voor dat hier al die mensen zijn binnengelaten.' Rutte wil zich verweren, maar krijgt door het strakke format van het debat geen kans. Forum voor Democratie-voorman Thierry Baudet koppelt de gebeurtenissen in Utrecht eveneens aan het immigratiebeleid. 'Natuurlijk moeten we empathie hebben met de slachtoffers, maar het is wel een gevolg van beleid dat jaren gevoerd is. Morgen kunnen we kiezen of dat beleid doorgaat.' Pas als Rutte met Marijnissen moet debatteren over de marktwerking in de zorg grijpt de vermoeid ogende premier alsnog zijn kans om zijn rechtse rivalen van repliek te voorzien. 'Het is niet aanvaardbaar dat Wilders en Baudet mensen tegen elkaar opzetten en onderlinge verschillen aanwakkeren', meent de VVD'er. Zo eindigt de laatste dag van de verkiezingscampagne in stijl. 's Ochtends is na een kort overleg tussen de meeste partijen besloten om de maandag opgeschorte campagne te hervatten. 'Juist na zo'n aanslag moet je laten zien dat de democratie weerbaar is', stelt PvdA-leider Lodewijk Asscher. 'Het zal echt wel ingetogener zijn dan te doen gebruikelijk.' Dat blijkt vrijwel meteen te optimistisch, al is het maar omdat de campagne nooit echt heeft stilgelegen. Forum voor Democratie zet al op maandagavond de verhoudingen op scherp door een campagnebijeenkomst in het Haagse Kurhaus door te laten gaan. Baudet beweert daar dat het 'een plicht richting de slachtoffers in Utrecht' is om een einde te maken aan het 'lakse immigratiebeleid'. 'VVD en CDA gaan dat niet doen. Ze willen het niet, ze kunnen het niet, ze hebben er de kloten niet voor.' Ook Wilders breekt dan alweer met zijn eigen beslissing om de campagne stil te leggen. Hij wil dat de premier uitlegt waarom de vermoedelijke dader ondanks zijn 'strafblad van hier tot Tokio' niet is vastgezet. De campagne moet 'op gepaste toon' verder, zo is 's ochtends afgesproken, maar 'de dag na Utrecht' vervalt men alweer snel in oude patronen. Net als voorheen gaan de rechtse regeringspartijen VVD en CDA de confrontatie met Baudet en Wilders liever uit de weg. Motto: hoe meer aandacht ze krijgen, hoe groter ze worden. Zo werpt VVD-fractievoorzitter Klaas Dijkhoff zich weer op als de redelijke bemiddelaar. 'Het is niet onmenselijk dat er nu al conclusies getrokken worden en het is logisch dat anderen daar dan weer iets van vinden', meent Dijkhoff tijdens het Vragenuurtje met minister van Justitie en Veiligheid Ferdinand Grapperhaus. 'Voordat je het weet, zijn we weer vooral druk om over elkaar iets te zeggen. Dan vergeten we dat de werkelijkheid niet hier is, maar buiten.' De linkse en progressieve partijen willen de strijd met Baudet juist niet uit de weg gaan. GroenLinks-leider Jesse Klaver spreekt na de hervatting van de campagne meteen van 'smerige politiek'. 'FvD is echt een grens overgegaan. Walgelijk.' Ook Jetten laat tijdens het Vragenuurtje zijn weerzin de vrije loop. 'Baudet wijst de beschuldigende vinger naar hele groepen, terwijl één gek verantwoordelijk is. Ik word echt misselijk terwijl ik hier sta.' Anders dan zijn coalitiepartijen VVD en CDA vindt Jetten dat het gedrag van Baudet niet onbesproken mag blijven. 'Dat heeft niks te maken met de verkiezingen, maar alles met fatsoen.' Even later verspreidt D66 via sociale media een filmpje van Jettes uithaal richting Baudet. Net als eerder tijdens de campagne verdwijnt Wilders in de schaduw van Baudet, maar voert hij in de loop van de dag het volume steeds verder op. Als de PVV-leider dinsdag geen steun krijgt voor een groot Kamerdebat over de gebeurtenis, rectificeert hij eerdere beledigingen. 'Ik heb dit eerder een nepparlement genoemd, maar dat eigenlijk nog te vriendelijk voor dit zooitje bange politici.' Het optreden van Wilders leidt weer tot luidruchtig commentaar vanuit de Kamerbankjes van Denk. 'Wilt u ophouden met schreeuwen,' vraagt Kamervoorzitter Khadija Arib geïrriteerd. Ook dat klinkt weer vertrouwd. De schietpartij in Utrecht is amper achter de rug, maar op het Binnenhof is het oude leven hervat.", "published_at": "2019-03-20"}
{"id": 10723823, "title": "Belofte. COLUMN", "text": "Na een dag van angstig bibberen om de berichten over de schietpartij in Utrecht probeerden wij weer een beetje te ankeren in ons dagelijks leven. We eindigden de dag bij De Wereld Draait Door, waar we probeerden alles wat de deskundige Beatrice ons vertelde over de achtergronden en eventuele motieven van de man die onze wereld had doen schudden, te verwerken. Vervolgens kwam Jan Siebelink, weer in topconditie na zijn herseninfarct en schrijver van het Boekenweekgeschenk Jas van Belofte, om voor ons zijn eventuele hiernamaals te visualiseren: ,,Terwijl ik lag te kijken naar het geribbelde plafond van de ziekenauto die mij naar het ziekenhuis bracht, dacht ik aan mijn vader, die naast Gods troon op mij zou wachten.'' En: ,,Ik kan me nu niet voorstellen dat ik niet meer hier aan tafel zou zitten, dat ik niet meer met jou kan praten, dat ik niet meer kan ruiken en proeven. Ik heb zojuist nog een reine-claudeboompje geplant en wat bessenstruiken, waar ik nog lang het fruit van hoop te kunnen plukken. Wanneer ik 's ochtends naast mijn bed sta, voel ik mij ondanks mijn beroerte fit en gezond. Alles doet het nog.'' ,,Doodgaan is wel het laatste wat ik ga doen'', citeerde zanger Harrie Jekkers daarna zichzelf en meteen erachteraan meldde hij de tekst die hij graag op zijn grafsteen zou zien: 'Ik ben er geweest'. Daarmee wrong hij weer een glimlach uit ons. Siebelinks bespiegelingen over het hiernamaals kregen zo een hilarisch einde. En ze voerden mij bijna als vanzelf naar mijn eigen gedachten over leven en dood. Lang geleden was ik aan het fietsen samen met mijn jongste zoon, op dat moment 5 jaar oud en de trotse bezitter van zijn eerste rijwiel. Op een stralende voorjaarsdag reden wij samen langs de smalle paden in de Weerribben. Het was zo'n dag waarop 'je borst zwol', om het maar eens dichterlijk te zeggen. Mijn kleine zoon fietste nu voorop, draaide zich naar mij om en riep uit zijn kleine volle borst: ,,God is overal!'' Hoorde ik daar de echo van Spinoza?", "published_at": "2019-03-20"}
{"id": 10724266, "title": "aanslag utrecht Nu zien we wie de ware politici zijn in ons land", "text": "Met de premier toonden veel politici, na de vreselijke gebeurtenissen in Utrecht, groot respect voor de gevoelens van nabestaanden. Niet de verkiezingen maar het medeleven stond centraal. Juist onder zulke omstandigheden wordt duidelijk welke politici het waard zijn de Nederlandse bevolking te leiden en te vertegenwoordigen. Cees Visser, Nieuwerkerk aan den IJssel.", "published_at": "2019-03-20"}
{"id": 10725909, "title": "Moeder vermoorde Sarah wil dat Joël S. haar pijn voelt", "text": "Antwoord krijgen op de vele vragen die ze nog heeft. En de moordenaar van haar dochter recht in zijn ogen kijken. Dat is de missie van Donee Odegard als ze in Minneapolis op het vliegtuig naar Nederland stapt om de rechtszaak tegen de 23-jarige verdachte Joël S. bij te wonen. Hij bracht in december vorig jaar de Amerikaanse studente Sarah Papenheim (21) met tientallen messteken in haar appartement om het leven. Hoewel het een pro-formazitting betreft, waarin de zaak nog niet inhoudelijk wordt behandeld en nog geen straf wordt geëist, voelt Odegard zich verplicht vrijdag naar de Rotterdamse rechtbank te komen. ,,Het zal niet gemakkelijk zijn'', zegt ze door de telefoon. ,,Maar ik moet er zijn. Ik moet er zijn voor Sarah. Ik moet er ook zijn, omdat ik wil dat de verdachte ziet wat hij mij en mijn familie heeft aangedaan. Ik moet er zijn omdat ik wil dat hij de pijn voelt die ik heb gevoeld en nog steeds voel.'' Joël S., afkomstig uit Eindhoven, getalenteerd contrabassist, woonde net als Sarah in een studentenflat in Rotterdam-Kralingen. Hij had psychische problemen en viel Sarah nogal eens lastig met zijn opdringerigheid. Een vriendin van Joël, die zich zorgen maakte over zijn wisselende gemoedstoestanden, seinde het advies- en meldpunt verwarde personen in nadat de student had verklaard een gevaar voor zijn omgeving te zijn. Volgens advocaat Sébas Diekstra, die de moeder van Sarah bijstaat, is daar niet adequaat op gereageerd. Joël S. kreeg wel hulpverleners aan de deur, maar daar bleef het bij. Vermoedelijk dacht Joël S. dat Sarah achter de melding had gezeten en dreef hem dat tot de razernij die haar het leven kostte. Sarah had geen schijn van kans; ze werd met messteken 'afgeslacht'. Het bizarre van het verhaal is dat de Eindhovenaar vervolgens in alle rust zijn contrabas uit zijn kamer haalde en ermee op zijn rug op de trein stapte. Onderweg belde hij zijn moeder in Eindhoven met de boodschap dat hij een flatgenote had doodgestoken. De moeder sloeg direct alarm bij de politie en die hield hem aan nadat hij op het station in zijn woonplaats uit de trein was gestapt. 'Veel uit te leggen' ,,De hulpverleners die met de verdachte hebben gesproken, blijken niet gekwalificeerd om een diagnose te stellen'', zegt advocaat Diekstra. ,,Er blijkt geen sprake van een adequate risicotaxatie, wat treurig genoeg al decennia het probleem blijkt te zijn bij dit soort drama's. Onduidelijk is nog of men wist dat hij dreigde mensen te vermoorden en waarom de politie niet is ingelicht. Men heeft nog veel uit te leggen aan de nabestaanden.'' De moeder van Sarah hoopt in Rotterdam te horen hoe het zo mis heeft kunnen gaan, waardoor ze haar zo levenslustige dochter kwijtraakte. ,,Ik wil goed geïnformeerd worden over wat er wel en niet gebeurd is'', zegt ze. ,,Daarnaast zal ik voor mijn dochter vechten voor gerechtigdheid. Ik heb Joël nooit ontmoet. Ik weet niet wat ik van de zitting van vrijdag moet verwachten, maar nogmaals, ik wil hem recht in zijn ogen kunnen aankijken. Hij zal moeten voelen dat hij ons onmetelijk verdriet heeft bezorgd en tot op de dag van vandaag veel pijn heeft gedaan.''", "published_at": "2019-03-20"}
{"id": 10726393, "title": "Vechten tot de laatste snik. Provinciale verkiezingen 2019", "text": "De regeringspartijen dreigen bij de Statenverkiezingen een opdoffer te krijgen. In het laatste debat was het zaak de eigen achterban te mobiliseren. Het slotdebat van de verkiezingscampagne was nog niet begonnen of PVV-leider Geert Wilders besloot de aanval te openen op VVD-leider Mark Rutte. Waar alle partijleiders voor het debat allemaal iets mochten zeggen over de aanslag in Utrecht, verweet hij Rutte 'krokodillentranen'. Want deze aanslag was mede het gevolg van zijn open-grenzenbeleid, vindt Wilders. Ook Forum voor Democratie-voorman Thierry Baudet koos de aanval. Het zette de toon voor een debat waarin elke partijleider probeerde nog even snel puntjes te scoren bij de eigen achterban. Waar PVV en FvD begonnen over immigratie, bereden ook anderen hun stokpaardjes. Lilian Marijnissen (SP) begon over de zorg die volgens haar slechter is geworden. Jesse Klaver (GroenLinks) over klimaatbeleid. Rob Jetten (D66) pleitte voor meer Europese samenwerking. En zo kwamen er meer onderwerpen voorbij waar de leden van de Provinciale Staten die vandaag verkozen worden niets over te zeggen hebben. Wel kiezen de statenleden in mei de leden van de Eerste Kamer. Landelijke onderwerpen Ongeveer de helft van de kiezers laat zijn stem bij de Statenverkiezingen bepalen door de landelijke politiek, slechts 15 procent kijkt alleen naar provinciale thema's en voor de rest is het een beetje van allebei, blijkt uit onderzoek van I&O. De Provinciale Statenverkiezingen gaan dan al snel over het beleid van het zittende kabinet. Vrolijk van de prognoses kunnen de regeringspartijen niet worden. De coalitie van VVD, CDA, D66 en ChristenUnie heeft nu de krapst denkbare meerderheid van 38 zetels in de Eerste Kamer. Volgens de laatste Peilingwijzer van 13 maart houden de vier coalitiepartijen daar nog 27 van over. In de Peilingwijzer is het gemiddelde van een aantal peilingen verwerkt. Vooral nieuwkomer Forum voor Democratie gooit hoge ogen en zou zo de tweede partij in de Eerste Kamer kunnen worden. Opiniepeiler Maurice de Hond voorspelde gisteravond dat de aanslag in Utrecht invloed heeft op het stemgedrag vandaag. Vooral de achterban van Forum voor Democratie en de PVV zouden meer dan anders geneigd zijn te komen opdagen. Alle partijleiders grepen het slotdebat dan ook aan om hun achterbannen te mobiliseren. Want de opkomst gaat verschil uitmaken. De voormannen van de regeringspartijen profileerden zich vooral als degenen die verantwoordelijkheid nemen, terwijl de oppositie alleen aan de zijlijn staat te roepen. Jetten tegen Klaver: ,,De wereld vraagt moeilijke keuzes, kan u die maken?'' CDA-leider Sybrand Buma tegen Marijnissen: ,,Ik roep u op uit de zijlijn te komen en Nederland met compromissen beter te maken.'' Een zichtbaar vermoeide Rutte (hij vergat een keer zijn tekst) riep voormalig kompaan PvdA-leider Lodewijk Asscher op niet tegenover maar naast elkaar te staan. Mochten de regeringspartijen inderdaad zo veel verliezen, dan maakt dat het werken niet per se onmogelijk voor het kabinet. Rutte is een beproefd smeder van onmogelijke coalities. Na de Statenverkiezingen van 2011 kwam Ruttes gedoogcoalitie van VVD, CDA en PVV één zetel tekort. Al snel zat SGP-leider Kees van der Staaij op de achterbank van de dienstauto van Rutte. In ruil voor steun kreeg hij gedaan dat ambtenaren die homo's weigerden te trouwen niet werden aangepakt. De achterbank van Rutte was te klein voor alle steun die hij nodig had tijdens zijn tweede kabinet. Regeringspartijen VVD en PvdA hielden na de Statenverkiezingen van 2015 maar 21 senaatszetels over. Toch kon vrijwel alle wetgeving worden doorgevoerd door wisselende coalities te sluiten. Nu flirten Rutte, Buma en Jetten al voorzichtig met Klaver, Marijnissen en Asscher. Opvallend: Asscher complimenteerde Rutte zelfs voor zijn optreden rond de aanslag in Utrecht.", "published_at": "2019-03-20"}
{"id": 10726541, "title": "'Ongelooflijk dat tbs'ers in dorp lopen'", "text": "Tbs-patiënten van De Kijvelanden in Poortugaal mogen tegen de afspraken in zelfstandig door het dorp naar de metro wandelen, als ze stap voor stap werken aan hun terugkeer in de maatschappij. Dat is volgens politici in Albrandswaard aan het licht gekomen tijdens een recent werkbezoek van raadsleden. De gemeente bevestigde eind vorig jaar nog de afspraak met De Kijvelanden dat patiënten met een tbs-maatregel binnen de gemeentegrenzen niet zelfstandig mogen rondlopen. De directie van De Kijvelanden meldde volgens de politici echter dat patiënten die moeten wennen en werken aan een bestaan buiten de kliniek, zelfstandig naar het metrostation (ongeveer 2,5 kilometer) gaan. Ze mogen dat wennen namelijk niet in Albrandswaard doen. De gemeente kwam dat eerder overeen met psychiatrische zorgverlener Fivoor, waar De Kijvelanden onder valt. De grootste oppositiepartij, Echt Voor Albrandswaard (EVA), is bezorgd en heeft vragen gesteld aan het college. Fractievoorzitter Thomas van der Knaap vindt dat de inwoners recht hebben op die informatie. ,,Veel mensen maken zich zorgen.'' Twee jaar geleden kwam bij een steekincident in de kliniek medewerker Arnd Otten om het leven. Uit het onderzoek kwam toen naar voren dat de kliniek kampte met een personeelstekort. ,,Onze vragen zijn niet bedoeld om een hetze te veroorzaken richting De Kijvelanden, maar wij willen wel duidelijkheid voor de inwoners'', zegt Van der Knaap. Fractievoorzitter Richard Steger van NAP, die bij het werkbezoek was en de uitlatingen van De Kijvelanden-directie bevestigt, is verbijsterd. ,,Burgemeester Hans Wagner heeft meerdere malen aangegeven dat tbs-patiënten niet in Poortugaal rondlopen'', zegt hij. ,,Ongelooflijk dat dit nu toch gebeurt.'' Over incidenten met tbs-patiënten in Poortugaal wordt niet alles bekend. Uit een rapport van de rekenkamercommissie van eind vorig jaar blijkt dat niet alle informatie over 'veiligheidsissues' openbaar wordt gemaakt, ,,omdat het soms voor de veiligheidsomgeving beter is niet alles te weten'', aldus het rapport. ,,Er wordt door de ambtelijke organisatie en de burgemeester een inschatting gemaakt van wat het effect van informatie zal zijn op het veiligheidsgevoel van inwoners.'' Volgens EVA levert dat steeds vaker een negatief gevoel op bij de inwoners, omdat zij zich realiseren dat ze bewust onwetend worden gehouden. EVA wil nu een overzicht hebben van alle incidenten van de afgelopen twee jaar bij De Kijvelanden en Antes, waar mensen met psychische klachten worden geholpen. De gemeente Albrandswaard en De Kijvelanden willen (nog) niet reageren.", "published_at": "2019-03-20"}
{"id": 10726545, "title": "Tragedie. Marcel Potters | Column", "text": "m.potters Je hebt van die toespraken die beklijven. Omdat ze recht uit het hart komen, betrokkenheid tonen, interesse. Burgemeester Aboutaleb is er een meester in. Hij weet in zijn speeches immer de juiste snaar te raken, verbondenheid te kweken waar verdeeldheid dreigt, het verdriet te benoemen. Het is een zeldzaam talent. Sinds afgelopen zondag weet ik dat ook locoburgemeester Bert Wijbenga deze gave bezit. Bij de herdenking van de V1-tragedie in de Treubstraat in Bergpolder - waarbij op 18 maart 1945 minstens 34 mensen omkwamen - sprak hij prachtig, en wist met zijn woorden de in groten getale samengekomen belangstellenden te roeren. Het paste mooi bij de stemmige plechtigheid, waarbij Noordelingen uit alle windstreken samen respect toonden, voor hen die vielen. Het neerstorten van een Duitse vliegende bom, die op een vroege zondagochtend dood en verderf zaaide in een nog ontwakend buurtje, staat nu in het collectief geheugen gegrift. En met deze kennis van het verleden kunnen lessen voor de toekomst worden geleerd, sprak Wijbenga. ,,Wij moeten verder bouwen aan Rotterdam'', besloot hij. ,,Niet alleen aan gebouwen, maar ook aan de mensen die er leven. Bouwen aan een stad waar vrede normaal is, en niet de dood.'' Nog geen etmaal later schieten zijn woorden me weer te binnen, als ik het verschrikkelijke nieuws uit Utrecht lees. Een schietpartij in een tram, met gewonden, wellicht zelfs doden. Een vrees die later wordt bewaarheid. Ik huiver bij de harde feiten. Onschuldige mensen die zomaar op klaarlichte dag worden doodgeschoten, dát gebeurt bij ons toch niet? Niet hier, niet in Den Haag, niet in Utrecht. Niet in Nederland. Sinds maandag weet ik dat ook deze stelling overboord kan. Het ME-busje voor CS en de agenten in de stationshal onderstrepen dit. Sterkte Utrecht. Sterkte bij de verwerking van dit drama, dat overal tot afschuw en ongeloof leidde. Sterkte op de weg terug naar een toekomst waar - om met Wijbenga te spreken - de vrede normaal is, en niet de dood.", "published_at": "2019-03-20"}
{"id": 10728188, "title": "Weer een crimineel die de naam Allah erbij sleept", "text": "De aanslag in Utrecht lijkt gepleegd door een crimineel met een drank- en drugsprobleem die plots Allah erbij haalt als ideologische pijler voor zijn daad. Een scenario dat vaker voorkomt. Op 14 juli 2016 rond 23 uur rijdt de Tunesiër Mohamed Bouhlel in een gehuurde vrachtwagen de boulevard van het Franse Nice op. Hij stuurt zijn vehikel de stoep op en rijdt in op de mensenmassa die daar de Franse nationale feestdag viert. Bouhlel stopt pas als politiekogels een einde maken aan zijn leven. Achter hem liggen dan 86 doden en 458 gewonden. Als de doopceel van de aanslagpleger wordt gelicht, komt er een mislukt leven boven: los-vaste baantjes, kleine criminaliteit, mishandeling, wapenbezit, een gesprongen huwelijk, financiële problemen. De Tunesiër werd geregeld dronken gezien, had zeer wisselende seksuele contacten met vrouwen én mannen. Twee dagen na de aanslag werd de daad geclaimd door IS en bleek Bouhlel, die bij geen enkele inlichtingendienst bekendstond, razendsnel geradicaliseerd. In de twee weken voor de aanslag bekeek hij dagelijks jihadistische propaganda, via via zou hij contact hebben gehad met de terreurgroep. Zelf liet Bouhlel geen verklaring voor zijn daad na. De Tunesiër is een van de voorbeelden van het diffuse karakter van terroristische aanslagen: er is lang niet altijd een heel duidelijk en eensluidend motief. Dat lijkt vooralsnog ook te gelden voor de aanslag in Utrecht, afgelopen maandag. Gökmen Tanis had een fors strafblad en wisselde perioden van vroomheid af met drank- en drugsgebruik. Toch laat hij in zijn vluchtauto een briefje achter waarin hij verwijst naar Allah en zijn 'moslimbroeders'. Wat er nog meer op het briefje staat, of het een verklaring is voor zijn daad, is nog niet bekend. Ook Tanis stond, net als Bouhlel, niet bekend als geradicaliseerd. Wel heeft hij twee broers die zeer religieus zijn. Een is aanhanger van een Turkse, radicale en anti-democratische organisatie. Triggermoment Maar wát deed Tanis tot zijn daad komen? ,,In veel terreurzaken is er bij de dader een triggermoment geweest, iets dat hem het besluit deed nemen om daadwerkelijk over te gaan tot actie'', zegt Daan Weggemans, terreurexpert en onderzoeker van (de)radicalisering aan de Universiteit Leiden. ,,Dat kan op groot maatschappelijk niveau zijn, zoals een bombardement, of onrust rond Mohammedcartoons. Of heel persoonlijk: de dood van een vriend, of iemand in je omgeving die iets doet.'' Zo gaat in 2016 een Afghaanse vluchteling met een mes en een bijl tekeer in een Duitse regionale trein. Hij steekt er vier mensen dood en wordt later zelf door de politie doodgeschoten. Een dag later duikt een video op waarin hij trouw zweert aan IS. Maar het onderzoek wijst ook uit dat hij kort voor zijn daad te horen heeft gekregen dat een vriend van hem was omgekomen in Afghanistan en dat hij daarom wraak wil nemen op de 'ongelovigen'. Weggemans: ,,Bij radicalisering zijn er altijd drie relevante domeinen: ideologisch, sociaal en praktisch. Het is nu erg interessant om een beeld te krijgen van dat ideologische proces. Mogelijk krijgen we daar meer zicht op als de inhoud van het gevonden briefje bekend wordt.''", "published_at": "2019-03-21"}
{"id": 10730579, "title": "Als een komeet de senaat in", "text": "De hoge peilingen bleken geen lucht-kastelen: Forum voor Democratie bestormt de Provinciale Staten en - wat de partij nog meer bejubelt - de Eerste Kamer. De triomf is groot, de entree dus ook. Als de ware winnaar van de Provinciale Statenverkiezingen spreekt Baudet zijn aanhang in eigen, gezwollen stijl toe in Zeist. Met een redevoering waarin 'de uil van Minerva' figureert. En: ,,We staan hier te midden van de brokstukken van wat de mooiste beschaving was die de mensheid ooit heeft gekend. Die alle uithoeken van de wereld bestreek.'' 'Een kliekje omhooggevallen beroepsvergaderaars' maakte dat kapot. Ze maakten 'desastreus' beleid. ,,Mensen die nog nooit een boek hebben gelezen. Economische onbenul Mark Rutte verhoogde belastingen in tijden van crisis. De kabinetten Rutte lieten grenzen wagenwijd openstaan. Zij bepaalden de besluitvorming in ons land. Maar niet lang meer. Het land heeft ons nodig.'' Even ervoor schalt het 'wij staan bovenaan! wij staan bovenaan!' door de zaal. Uit het niets is de partij de grootste geworden in Zuid-Holland, de tweede in Noord-Brabant en derde in Gelderland. De winst lijkt ronduit verpletterend te worden: Forum wordt dan de op een na grootste in de Eerste Kamer. Eenheidsworst Het lijkt de oogst van een effectieve campagne, die Baudet omboog tot een referendum over de coalitiepartijen. Hij plaatste zich buiten de orde door te stellen dat 'een stem op de VVD, een stem op GroenLinks is'. Ergo: de andere partijen, het is eenheidsworst. En Baudet vestigde vooral de aandacht op zich door een niche als 'klimaatontkenner' op te eisen. De invloed van de mens op het klimaat is gering, stelt hij. Alle klimaatdoelen van Parijs, en de maatregelen die het kabinet wilt nemen, zijn 'klimaatgekte'. Het zou '1000 miljard euro kosten' en de opwarming van de aarde slechts '0,00007 graden' schelen. De boodschap echode door de hele campagne. Al stond er een leger van wetenschappers tegenover, en later ook de rekenmeesters van CPB en PBL, die de beweringen van Baudet ronduit als onjuist bestempelden. Toch dreven er volgens I&O Research PVV-kiezers richting de partij, net als 50Plus-stemmers en in mindere mate ook CDA'ers, VVD'ers en SP'ers. Controverse Geen controverse rond Forum voor Democratie die hen ervan kon weerhouden. Ook de neteligheden van de afgelopen dagen niet. Daags voor de stembusgang haalde Baudet en secondant Hiddema zich de woede van het gros van de andere partijen op zich, in de nasleep van de aanslag in Utrecht. Terwijl de anderen hun campagne staakte, zette Forum een partijbijeenkomst in het Kurhaus maandagavond door. En daar koppelde Baudet 'het beleid van open grenzen' van de afgelopen kabinetten direct aan de aanslag. ,,Kotsmisselijk'', werd Rob Jetten (D66) daarvan. ,,Smerige politiek'', aldus Jesse Klaver (GroenLinks). Maar tijdens het slotdebat bij de NOS herhaalde Baudet zijn woorden. Hoe 'vreselijk, narcistisch en egocentrisch' premier Rutte en anderen het daarna ook noemde. Voor de achterban van Baudet, bleek uit reacties, was het juist muziek in de oren. À la Pim Fortuyn zagen zij juist een politicus 'die de vinger op de zere plek durft te leggen'. ,,Hoe moeilijk dat ook is'', aldus Baudet. FvD-Tweede Kamerlid maakt uit de goede uitslag op dat de kiezer hen gelijk heeft gegeven. ,,We hebben dit resultaat zonder effectbejag gehaald. De neppolitiek van anderen is niet gelukt. We kunnen weer trots over straat. We hebben een glanzende toekomst in handen.'' Niet dat de Forumcampagne smetteloos was. Lijsttrekker van de partij voor de Eerste Kamerverkiezingen, Henk Otten, zaaide verwarring over of Forum nu wel of niet voor een nexit is. Eerst bij een optreden bij WNL, later nog meer in debat bij Radio 1. Daar zei Otten ineens dat hij 'eerst wil kijken hoe de brexit afloopt'. Otten beweerde zelfs dat 'het woord nexit' niet in het verkiezingsprogramma van de partij voorkomt. Dat is wel zo. Baudet moest eraan te pas komen om Otten te corrigeren: Forum is wel degelijk voor een nexit. Rimpel Uiteindelijk bleek het een kleine rimpel voor de partij om zich ruimschoots te nestelen in de Provinciale Staten, en straks de Eerste Kamer. Punt één op de agenda is 'het van tafel krijgen' van de Klimaatwet, die de Tweede Kamer al wel heeft aangenomen. Verder is de opstelling richting het kabinet een constructieve, bezweerde Baudet. Anders dan de PVV zal het samenwerken door 'punten te pakken waar het kan', zelfs met het partijkartel.", "published_at": "2019-03-21"}
{"id": 10727501, "title": "Stop kapotspuiten van onze weilanden", "text": "Menig bewoner en bezoeker van het Nederlandse platteland fronst dezer dagen zijn wenkbrauwen: overal verschijnen weer de jaarlijkse geel-oranje weilanden, kapotgespoten met onkruidbestrijdingsmiddelen. Extra opmerkelijk en pijnlijk omdat de Tweede Kamer die praktijk heeft verboden. Nederlanders die zich betrokken voelen bij het landschap maken zich zorgen over ons kaler wordende landschap en de gestage afname van de aantallen bloemen, planten, insecten en vogels, bleek vorige week uit een steekproef van Natuurmonumenten. Juist op het moment dat op het Nederlandse platteland weer geel-oranje weilanden verschijnen: door agrariërs bewerkt met het controversiële middel glyfosaat, ter voorbereiding van het inzaaien met een nieuw gewas. Als een soort opgeheven middelvinger naar de zorgen van deze Nederlanders. Dit is in flagrante strijd met wat de meerderheid van de Tweede Kamer heeft besloten. Die nam in april een motie van Kamerlid De Groot (D66) aan, waarin minister Schouten van landbouw werd opgedragen om het in het voorjaar volspuiten van weilanden met glyfosaat te verbieden. Blijkbaar weigert de minister die motie uit te voeren. Kamerlid De Groot herinnerde haar onlangs per Twitter nog eens aan zijn motie, tot dusver zonder effect. Glyfosaat, vooral bekend onder de merknaam Round-up, is een veel gebruikt onkruidbestrijdingsmiddel. Onschuldig volgens de producent en een deel van de agrariërs, maar 'waarschijnlijk kankerverwekkend', volgens het International Agency for Research on Cancer . Waterleidingbedrijven beklagen zich over het middel omdat het veel te veel in het grond- en drinkwater voorkomt. De grote sterfte onder bijen heeft waarschijnlijk ook van doen met glyfosaat omdat het de darmflora van insecten aantast. Tegelijkertijd is deze schadelijke behandeling van weilanden helemaal niet nodig. Milieuvriendelijke boeren laten zien dat het oude vertrouwde onderploegen prima werkt. Minister Schouten wekt de indruk serieus werk te willen maken van kringlooplandbouw. Nu is Nederland binnen Europa nog een van de landen die de meeste bestrijdingsmiddelen per hectare gebruiken. De oprechte intenties van de minister wachten op concrete stappen. Blijven die uit, dan is haar geloofwaardigheid in het geding. Dus minister alstublieft, zet nu gewoon dat kleine stapje in de richting van een natuurrijk, mooi en productief landschap, voer de wens van de Tweede Kamer uit en verbied het vernielen van weilanden met glyfosaat.", "published_at": "2019-03-21"}
{"id": 10727502, "title": "Bevolking groeit al minder hard. uitgelicht", "text": "Lezers van Trouw maken zich regelmatig zorgen over de bevolkingsgroei. De laatste was Ko Rijkers (Trouw,16 maart). Ook Ephimenco laat zich niet onbetuigd bij dit onderwerp. Ze kunnen gerust zijn: de bevolkingsgroei is sinds de jaren zestig gehalveerd van 2,2 procent toen tot 1,1 procent per jaar nu. Toen ik in 1950 geboren werd kreeg iedere vrouw gemiddeld vijf kinderen. Het wereldgemiddelde is nu tweeën-half. Dat is niet het gevolg van campagnes voor geboortebeperking of verstrekking van voorbehoedmiddelen. De bevolkingsgroei daalt door vermindering van de armoede. Zodra kinderen niet meer aan diarree of mazelen overlijden, beslissen ouders om minder kinderen te krijgen. Ook als kinderen naar school kunnen en niet langer hoeven te dienen als goedkope arbeidskrachten, daalt het kindertal. Bij meer welvaart zijn kinderen minder nodig als oudedagsvoorziening. Om bevolkingsgroei nog verder te beperken, zouden we ons dus vooral moeten richten op armoedebestrijding. In de jaren zeventig berichtte ik voor deze krant (samen met Johan ten Hove) over de bevolkingsconferentie in Boekarest. Een van de thema's daar was 'de beste pil is ontwikkeling'. Dat geldt nog steeds. Nico Kussendrager Bilthoven", "published_at": "2019-03-21"}
{"id": 10727503, "title": "lezersreacties", "text": "Pessimisme Met de uitdagende stelling 'Wij sterven uit maar het laat ons koud' wil de Denker des Vaderland naar mijn mening de discussie over de opwarming van de aarde op een groter vuur zetten met zijn filosofische bijdrage (Religie & filosofie, 20 maart). Natuurlijk laat de natuur, waarin wij de hoogste diersoort vormen en waarvan het klimaat een onderdeel is, ons niet koud. Er is een herwaardering binnen en tussen de systemen van economie, ethiek en ecologie noodzakelijk. Deze constatering mis ik helaas in de pessimistische bijdrage. Ton Gommans Tegelen-Venlo Nooit doen Ambassadeur van de VS Hoekstra heeft misschien wel gelijk als hij waarschuwt voor Huawei (Trouw, 20 maart). De Chinese overheid zou het zo maar in Europa voor het zeggen kunnen krijgen. Nee, zoiets zouden Amerikaanse bedrijven als Microsoft, Google en Facebook nooit doen. Hans Aalbersberg Zuidland Groentetoetjes Wat bijzonder om in het artikel over groentetoetjes (De Verdieping 19 maart) de naam van Mohamed el Harouchi tegen te komen. Wat goed dat wij weer herinnerd worden aan deze bijzondere jonge man, die zo trots was op zowel zijn Marokkaanse als Nederlandse roots en die zo fantastisch kon koken. Nog kan ik als het ware proeven wat ik ooit in zijn restaurant Solo at. Maar vooral herinner ik me hem als de enthousiaste kok die me toen vol trots zijn nieuwe kookboek liet zien. Hij heeft het verdiend om niet vergeten te worden - zo'n tragisch einde aan een prachtige carrière van deze bijzondere kok. Dank voor deze herinnering aan hem, Mara Grimm. Nanny Peereboom Zaandam Geen veilig dak Wim Derksen verwoordt in zijn opiniestuk (20 maart) mijn ergernis over de gang van zaken in Groningen. Arme Groningers. Al jaren geen veilig dak meer boven hun hoofd met alle emotionele en financiële gevolgen van dien, wel tandenknarsend het bericht van de exorbitante verdiensten van Shell topman Ben van Beurden vernemen en het zoveelste dure clubje ambtenaren opgericht zien worden. Geld is dus kennelijk wel voorhanden. Het frustreert ook mij, Brabantse, enorm dat er al zo lang geen fatsoenlijke wederopbouwhulp wordt geboden. Els Kok Breda Waar is uw gevoel? De heer Edwin Bakker moge hoogleraar terrorisme en contraterrorisme zijn, dat geeft hem geen recht op een aanmatigend oordeel betreffende de beslissing van vrijwel alle politieke partijen om de verkiezingscampagne een dag stil te leggen na de afschuwwekkende aanslag in Utrecht (Trouw, 19 maart). Ook een hoogleraar kan geen gedachten lezen: vanwaar dan de uitspraak: 'Ze geven toe aan angst en lijken weinig weerbaar?' En impliceert dit dat partijleider Thierry Baudet als enige weerbaarheid heeft getoond? Hoogleraar, waar is uw gevoel, uw menselijk medeleven met de slachtoffers en hun nabestaanden? Er is geen leerstoel voor empathie, maar ik wil de heer Bakker aanraden om niet zonder meer te oordelen over medeburgers. M.H.B. Sorgedrager - van Halewijn Schalkhaar", "published_at": "2019-03-21"}
{"id": 10727512, "title": "Wijzen naar Polen, wegkijken van Spanje", "text": "De Europese Unie maakt zich schuldig aan een mensenrechtenbeleid à la carte en kijkt daarbij eerder naar het oosten dan naar het westen. Tegen Polen en Hongarije is vorig jaar een zogeheten artikel 7- procedure gestart, waardoor deze lidstaten hun stem in de EU kunnen kwijtraken. In Hongarije is sprake van corruptie, de onafhankelijkheid van de media is in het geding en de rechterlijke macht staat onder druk. De Poolse regering heeft 'hervormingen' doorgevoerd, waardoor de politiek meer invloed heeft op de rechterlijke macht en over de publieke omroep. Een kleine 2000 kilometer van Hongarije en Polen naar het westen ligt Spanje. Daar worden op dit moment, terwijl Europa wegkijkt, mensenrechten op grove wijze geschonden. Sinds 2017 zitten gekozen Catalaanse politici in voorarrest op verdenking van geweldsdelicten. De rechtszaak tegen hen is vorige maand eindelijk gestart. Vooralsnog is er geen enkel bewijs aangevoerd voor de hen ten laste gelegde feiten, zoals rebellie, opruiing en misbruik van publieke gelden. Ook het verloop van het proces is reden tot grote (internationale) bezorgdheid. Zo werden verzoeken van internationale waarnemers afgewezen, worden de verdachten ontmoedigd in hun eigen taal te verklaren, is het grootste deel van de getuigen van de kant van de verdediging afgewezen en zijn beelden die de verdachten wilden laten zien om het vreedzame karakter van hun handelen en het geweld van de Spaanse staat aan te tonen vooralsnog geweigerd. Het extreem-rechtse VOX treedt als privé-aanklager op in dit proces en daarmee heeft een politieke partij rechtstreekse invloed op deze bijzondere rechtszaak, wat ik opmerkelijk vind. Ik maak me daarnaast zorgen over de partijdigheid van de rechterlijke macht. In de Catalaanse zaak is Manuel Marchena de voorzitter van de rechtbank. Toen in november 2018 duidelijk werd dat Marchena voorzitter bleef van de strafkamer van de Tribunal Supremo, leidde dit nieuws tot een juichend WhatsApp-bericht van senator Cosidó van de Partido Popular: 'We hebben de controle over de strafkamer'. En wat is de reactie binnen de Europese Unie op de situatie in Spanje? Een oorverdovende stilte. Net als voormalig VN-rapporteur voor de mensenrechten, Alfred de Zayas, vraag ik me af: waarom wel vergaande maatregelen tegen Hongarije en Polen, maar wordt er over Spanje met geen woord gesproken?", "published_at": "2019-03-21"}
{"id": 10727513, "title": "Wie heeft 'regie' over het sterven?", "text": "SAMENLEVING Geef mensen de ruimte voor de regie over hun eigen sterven, bepleit Peter van der Voort, hoogleraar aan Tias School for Business & Society (Opinie, 7 maart). Zijn pleidooi is een fraai staaltje denken vanuit 'het autonome individu'. Naarmate mensen afhankelijker van elkaar worden en verwikkeld raken in allerlei politieke, economische, medische en dus sociale verbanden, gaan mensen zichzelf voorstellen als een afgesloten individu, een homo clausus. Keurig afgevoerd In 1980 beschreef Norbert Elias hoe dit mensbeeld de eenzaamheid van stervenden in onze tijd in de hand werkt. De feitelijk aanwezige sociale verbanden worden doorgesneden. De stervenden worden achter de coulissen van het dagelijks leven gestopt. Mensen sterven in ziekenhuizen en verpleeghuizen; de lijken worden keurig afgevoerd naar graf of verbrandingsoven. Nu kun je zeggen dat het thuis sterven, of in een hospice, sindsdien een opmars heeft gemaakt en er grote aandacht voor stervenszorg is gekomen, veelal eufemistisch palliatieve zorg genaamd. Maar speelt het sterven zich dan nu vóór de coulissen af? Blijven wij, als onze vermogens het ernstig begeven, deel uitmaken van het dagelijks leven? Die indruk heb ik niet. Nog steeds worden mensen in het ziekenhuis opgenomen die thuis hadden willen sterven. Maar fundamenteler: eigenlijk is voor het stervensproces nauwelijks ruimte in het vertoog dat sinds 1980 alleen maar krachtiger is geworden. De omstanders houden zich de ellende van het lijf. Individueel Sterven zelf is heel eenvoudig, voor zover het iets is. Je ademt voor de laatste keer. Sterven is geen handeling. De dood overkomt je, althans je eigen dood, net als je geboorte. Wat er aan vooraf gaat, kan verre van eenvoudig zijn: pijnlijk, slopend, ontluisterend, beladen met gevoelens van schuld, teleurstelling, kwaadheid, intense liefde of tedere weemoed. Bij de stervenden of bij degenen die, verwijzend naar de metafoor van de reis, achterblijvers worden genoemd. We kennen alleen de dood van anderen - en zijn als de dood als we het einde gaan zien. Toch klinkt in dit soort metaforen een hiernamaalsvoorstelling door. Maar zo spreken we in het publieke debat niet over de dood. In de voorstelling van mensen als 'autonome wezens' is het leven dat in sociologisch perspectief altijd een samenleven is, een individueel project geworden dat op een gegeven moment ook 'voltooid' kan zijn. Het buzzword is 'regie'. Maar welke acteurs kan ik regisseren als het over mijn eigen leven gaat? Mijn leven is het resultaat van de in elkaar grijpende handelingen van een enorme hoeveelheid 'spelers', inclusief ikzelf. Van het schouwtoneel dat het leven is, is niemand de regisseur. 'Mensen ruimte geven voor regie over het sterven' is sociologisch gezien een hoogst ongelukkige formulering. Niet alleen wordt even gedaan alsof er een individu is, dat losgeweekt kan worden uit de verhoudingen met anderen; er vindt ook een verdubbeling van het 'ik' plaats: één die de regie heeft en één die sterft - alsof sterven een handeling is. Sociale dimensie Wat verzwegen wordt is de sociale dimensie; de moeilijkheid van het geheel zit 'm in de anderen. Van hen zijn mensen die leven, ook als zij willen sterven, afhankelijk, want aan hen wordt gevraagd te helpen. Doden, dát is een handeling. En dat wordt niet benoemd, terwijl dat toch de pointe is: Van der Voort bepleit dat artsen bereid zijn ook gezonden te doden, wanneer zij hierop aandringen. Achter de gordijnen van verhullend taalgebruik. Stervenden worden achter de coulissen van het dagelijks leven gestopt, aldus Kees de Groot.", "published_at": "2019-03-21"}
{"id": 10729045, "title": "Karadzic krijgt hogere straf in hoger beroep: levenslang. joegoslaviëtribunaal", "text": "Het vonnis werd met gejuich en applaus vanaf de publieke tribune begroet: nabestaanden van slachtoffers van de oorlog in Bosnië waren ervoor naar Den Haag gereisd. Daar hoorden ze dat in hoger beroep niet alleen het vonnis tegen Radovan Karadzic, tussen 1992 en 1996 leider van de Bosnische Serviërs, bevestigd werd, maar dat zijn straf zelfs verhoogd werd, van veertig jaar naar levenslang. Karadzic was in 2016 veroordeeld voor genocide, misdaden tegen de menselijkheid en oorlogsmisdaden. Hij was betrokken bij de massamoord in Srebrenica, waar in 2005 door Serviërs achtduizend Bosnische moslims werden vermoord, de grootste moordpartij in Europa sinds de Tweede Wereldoorlog. Zowel Karadzic als de aanklagers gingen in hoger beroep. Karadzic meende dat hij geen criminele verantwoordelijkheid droeg voor het gebeurde. De aanklagers vonden de straf van veertig jaar te licht. Bovendien hoopten ze dat ook enkele andere episodes in de Bosnische burgeroorlog waarbij Karadzic betrokken was, als genocide zouden worden aangemerkt. Dat laatste gebeurde niet: toch een kleine teleurstelling voor de aanklagers. Maar gezien de 'buitengewone zwaarte van de verantwoordelijkheid van Karadzic' vonden de rechters het wel gepast om de straf te verhogen naar levenslang. Voor Karadzic is dat een symbolische verandering: hij is 73. Met dit vonnis is de zaak-Karadzic definitief gesloten. Het Joegoslaviëtribunaal is een paar jaar geleden al opgeheven, dit hoger beroep diende bij een speciale instantie voor 'restzaken'.", "published_at": "2019-03-21"}
{"id": 10729046, "title": "Gevangenen mogen vlecht. texas", "text": "Gewoon de tondeuse erover, zo zien de gevangenisautoriteiten in de Amerikaanse staat Texas het het liefst. Lekker hygiënisch, en je voorkomt er bovendien mee dat bajesklanten smokkelwaar in hun haar verstoppen. Lang haar zou verder het risico op zelfmoord verhogen: je kunt jezelf eraan ophangen. Maar voor drie veroordeelden die deel uitmaken van een inheemse Amerikaanse stam moeten ze nu een uitzondering maken, bepaalde een rechter. De drie hadden een proces aangespannen en een beroep gedaan op hun religieuze vrijheid om ook in de gevangenis lang haar in een vlecht te mogen dragen. Ze voerden aan dat in de religie van inheemse Amerikanen haar een 'verlengstuk van de ziel' is. Gevangenissen in Texas zien de bui al hangen: er zitten nog 5000 mensen van inheems-Amerikaanse afkomst achter de tralies, die ideeën zouden kunnen krijgen van dit vonnis. De advocaat verwacht juist een positief effect: \"Dat gevangenen hun religie kunnen uitoefenen draagt bij aan hun rehabilitatie.\"", "published_at": "2019-03-21"}
{"id": 10729047, "title": "Samenwerken tegen Trump", "text": "democraten - Cory Booker, succesvol burgemeester van Newark, is verkiesbaar als Democratisch presidentskandidaat. Hij hekelt het individualisme. Een Joodse advocaat heeft ooit een knal voor zijn kop gekregen omdat hij een zwarte baby aan een huis hielp. Nu wil die baby president worden. Op campagnebezoek in New Hampshire grijpt Cory Booker met dat verhaal zijn gehoor beet, om het een half uur lang niet meer los te laten. Zijn ouders zochten een huis in een buurt met een goede school, maar telkens was de woning waarop ze hun zinnen zetten 'toevallig' net verkocht. Tot de advocaat ertussen ging zitten. \"De dag dat de acte werd gepasseerd, kwam niet het verwachte blanke echtpaar opdagen, maar mijn vader en de advocaat. Ik stel me voor dat die advocaat de hele nacht zijn toespraak had geoefend over hoe de makelaar de wet schond en de normen en waarden van Amerika. Maar hij kreeg meteen een stomp.\" Baby Booker groeide op in dat huis, schopte het tot burgemeester van een grote stad, Newark, en werd daarna senator voor New Jersey. Nu reist hij staten af als Iowa, New Hampshire en South Carolina, op jacht naar de Democratische nominatie. Booker gebruikt het verhaal over dat huis niet als voorbeeld van wat er allemaal mis is in de VS, maar als voorbeeld van hoe Amerikanen van goede wil elkaar ook altijd weer vooruit helpen. \"Dat beeld van stoere individualisten vind ik mooi hoor, maar stoere individualisten hebben ons niet naar de maan gebracht, het menselijk genoom ontcijferd, de nazi's verslagen of de segregatie van zwarten uitgebannen. We zijn nu op een punt gekomen dat veel mensen het vertrouwen verliezen in het vermogen van ons land om dingen gedaan te krijgen. Ze voelen zich in de steek gelaten, alleen. Maar ze zijn niet alleen.\" Het is de kern van Bookers boodschap, zijn onderscheidende merk ten opzichte van de maar liefst veertien andere kandidaten die nu in de Democratische race zijn: niet schelden op de Republikeinen, niet te veel uitweiden over Donald Trump, maar benadrukken dat er een beter, een saamhoriger Amerika bestaat. In de bomvolle Salt Hill Pub, een Iers café in Lebanon, New Hampshire, krijgt hij daar de handen voor op elkaar. Niet dat ze niet over Trump willen praten. De eerste vragenstelster zegt meteen: \"Ik was al actief voor Democraten voordat u werd geboren. Maar ik heb het onlangs opgegeven. Kijk wat het ons heeft opgeleverd: niks. Dus ik heb wel iets meer van je nodig.\" Booker snapt haar: \"Toen Donald Trump werd beëdigd, was het een zware dag voor me. Ik dacht, mijn God, ze gaan het zorgstelsel weer afschaffen, de milieuregels voor kwik, voor methaan. Ik lag opgekruld met hoofdpijn in mijn bed. Maar de volgende ochtend: miljoenen vrouwen gingen de straat op. Daarmee zeiden ze: Cory Booker, dit is geen tijd om je op te rollen, op te houden of op te geven, maar om op te rijzen en op te spelen. En 2020 wordt een referendum over onszelf, over hoeveel vechtlust, overtuiging en liefde voor ons land we zelf hebben.\" 'Inspirerend' vindt middelbare scholier Maria Goodwin de senator. Samen met haar vriendin Audrey Perotti stond ze geduldig in de rij om een paar woorden te wisselen met de politicus en een selfie te nemen. Perotti vindt zijn pleidooi voor meer vrouwen in de politiek ook belangrijk. Ze zou best een vrouw als president willen. Maar essentieel is dat niet. \"Mensen moeten stemmen voor degene die ze het beste vinden. En die Donald Trump kan verslaan.\" BETO EEN VERLIEZER? BIDEN TE OUD? Dankzij de vroege voorverkiezingen in Iowa en New Hampshire zijn die staten in het jaar voor het verkiezingsjaar het proeflokaal van de natie. In de Salt Hill Pub werden na afloop van Bookers bezoek ook meningen over andere Democratische kandidaten uitgewisseld. Bill Bolton uit Plymouth is bij voorbaat sceptisch over de laatste aanwinst in de drom kandidaten: Beto O'Rourke uit Texas. Ondanks het feit dat die in het etmaal na zijn kandidaatstelling een recordbedrag van 6,1 miljoen dollar aan donaties binnenkreeg. \"Ik betwijfel of hij echt zal doorbreken. Zijn voornaamste wapenfeit is toch dat hij in Texas nipt de strijd om een senaatszetel verloor van Ted Cruz.\" De Democraten wachten gespannen af of de populaire ex-vicepresident Joe Biden zich kandidaat stelt. Hij lijkt het te gaan doen. Waarom anders noemde hij zichzelf 'de progressiefste van alle kandidaten'? Nancy Graham uit Lebanon heeft hem hoog zitten: \"Ik heb hem horen spreken in 2012, toen hij kandidaat was met Obama: geweldig. Maar - en ik vind het erg om te zeggen, want ik ben van zijn leeftijd - we hebben jonge, dynamische, nieuwe mensen nodig.\"", "published_at": "2019-03-21"}
{"id": 10729048, "title": "Hoofdstad Kazachstan vernoemd naar ex-president. Astana nu noersoeltan", "text": "De Kazachse ex-president Noersoeltan Nazarbajev is nog geen dag met pensioen, en nu al draagt de hoofdstad zijn naam. Astana (letterlijk hoofdstad in het Kazachs) heet voortaan Noersoeltan. \"Nazarbajevs mening is ontzettend belangrijk, om niet te zeggen het belangrijkst, bij het maken van strategische beslissingen\", aldus de nieuwe president Kassym-Jomart Tokajev die gisteren werd ingezworen. Het parlement ging akkoord met zijn voorstel om de hoofdstad naar Nazarbajev noemen. De stad is het wel gewend om hernoemd te worden: tot 1961 heette ze Akmolinsk, daarna respectievelijk Tselinograd (tot 1992), Akmola (tot 1998) en Astana. Nazarbajev (78) besloot dinsdag tot verrassing van velen tussentijds af te treden. Hij was de laatste man die in het Sovjettijdperk (1989) aan de macht kwam. Zijn nalatenschap wordt gekoesterd in Kazachstan, zeker door zijn opvolger. Nazarbajev blijft achter de schermen invloedrijk in zijn rol als voorzitter van de Veiligheidsraad. Met de Kazachse hoofdstad heeft Nazarbajev een bijzondere band. In 1997 verplaatste hij de hoofdstad van Almaty (nog altijd het commerciële hart van het land) naar het toenmalige Akmola, in het afgelegen noorden. Nazarbajev probeerde zo de Russische minderheid die daar leeft tevreden te stellen. Een Japanse architect maakte van Astana een hypermoderne stad met futuristische wolkenkrabbers. Het meest opvallende gebouw is een glazen piramide: het Paleis voor Vrede en Overeenstemming, opgedragen aan de verschillende religies en etnische groepen die in het land leven. Wie Nazarbajev na de verkiezingen volgend jaar opvolgt als president is nog onbekend. Speculaties zijn er over dochter Dariga Nazarbajeva. Zij werd gisteren benoemd tot voorzitter van het Hogerhuis, de op twee na belangrijkste functie van het land.", "published_at": "2019-03-21"}
{"id": 10729049, "title": "Woede om speeches Erdogan", "text": "rel - De Turkse president Erdogan zet de aanslag in Christchurch in om kritiek op het 'anti-islamitische' Westen kracht bij te zetten. De diplomatieke rel tussen Australië en Nieuw-Zeeland aan de ene kant en Turkije aan de andere kant is gisteren verder geëscaleerd. De Australische en Nieuw-Zeelandse regering tekenden beide protest aan tegen uitlatingen van de Turkse president Erdogan over de aanslagen vrijdag in Christchurch. De Australische premier Morrison riep de Turkse ambassadeur in Canberra op het matje en eiste dat Erdogan zijn woorden terugneemt. \"Ik wacht de reactie van de Turkse regering af voordat ik verdere maatregelen neem\", aldus Morrison. \"Maar alle opties liggen op tafel.\" De Nieuw-Zeelandse premier Ardern verklaarde dat vicepremier Peters deze week in Turkije opheldering zal vragen van Erdogan persoonlijk. \"Hij gaat een-op-een duidelijkheid verschaffen.\" Een Australische rechts-extremist opende vrijdag het vuur op twee moskeeën in de Nieuw-Zeelandse stad Christchurch en doodde zeker vijftig mensen. In reactie daarop liet Erdogan bij verkiezingsmanifestaties videoclips van de aanslagen vertonen. De president stelde dat het geweld illustratief is voor de groeiende islamofobie in de wereld en eiste van Nieuw-Zeeland dat het de doodstraf invoert voor de terrorist. \"Als Nieuw-Zeeland niet met hem afrekent, dan zullen wij het doen, hoe dan ook.\" Erdogan verwees daarbij ook naar de Slag om Gallipoli in de Eerste Wereldoorlog, toen het Ottomaanse Rijk zich aan de zijde van Duitsland had geschaard. Franse en Britse troepen, - onder wie duizenden militairen uit Australië en Nieuw-Zeeland - landden in 1915 op het Turkse schiereiland Gallipoli om Constantinopel te veroveren. Maar de Turken wonnen de acht maanden durende veldslag, die aan honderdduizenden het leven kostte. In Turkije geldt die zege als een mijlpaal, omdat die van generaal Mustafa Kemal Atatürk, een van de commandanten, een nationale held maakte en omdat ze de weg vrijmaakte voor de stichting van de moderne Turkse republiek. In zijn campagnespeeches suggereerde Erdogan dat de troepen van het Australian and New Zealand Army Corps (Anzac), die destijds door Londen naar Europa warens gedirigeerd, werd gedreven door anti-islamitische gevoelens. \"Waarom kwamen jullie hierheen?\" donderde hij. \"Om maar één reden: wij zijn moslims en jullie zijn christenen.\" De president voegde eraan toe dat Australiërs en Nieuw-Zeelanders die met anti-islamitische gevoelens naar zijn land komen in lijkkisten weer zullen vertrekken, 'net als hun voorvaderen'. Erdogan borduurde voort op een patroon: hij uit al jaren kritiek op de discriminatie van moslims in het Westen en werpt zich ook op als leider van de islamitische wereld. Met het opporren van religieuze en nationalistische emoties hoopt hij ook stemmen te winnen - over anderhalve week zijn er lokale verkiezingen. Maar zijn uitlatingen roepen ergernis op in Australië en Nieuw-Zeeland, waar de Slag om Gallipoli eveneens wordt gezien als een beslissend moment in de nationale ontstaansgeschiedenis. De bloedige nederlaag, mede het gevolg van een slecht doordacht Londens plan, vergrootte destijds het nationale bewustzijn van de Australiërs en de Nieuw-Zeelanders. Elk voorjaar weer trekken duizenden Australiërs en Nieuw-Zeelanders dan ook naar Turkije om op Anzac Day, 25 april, in de havenstad Çannakale de mislukte veldtocht te herdenken. Met anti-islamitische gevoelens heeft dat niks te maken, aldus de Nieuw-Zeelandse premier Ardern. \"Wij gaan al decennia naar Gallipoli om te bevestigen dat we een wereld willen zonder oorlog, haat of geweld. Dat is waarom Nieuw-Zeelanders die pelgrimage maken.\"", "published_at": "2019-03-21"}
{"id": 10729050, "title": "Vlaanderen verbiedt afsteken vuurwerk. jaarwisseling", "text": "Gemeenten in Vlaanderen mogen straks plaatsen aanwijzen waar het nog is toegestaan, maar de regel wordt dat vuurwerk verboden is. Het initiatief van minister Ben Weyts van dierenwelzijn is onder meer bedoeld om incidenten met dieren te voorkomen. Er zijn op dit moment ook al Vlaamse gemeenten met een vuurwerkverbod, maar in de praktijk wordt rond de jaarwisseling vrijwel overal vuurwerk afgestoken. Maatregelen om overtreders beter te kunnen bestraffen moeten nog worden uitgewerkt.", "published_at": "2019-03-21"}
{"id": 10729051, "title": "Bus met 51 kinderen in brand gestoken. Italië", "text": "Het liep met een sisser af, maar het had een onvoorstelbaar drama kunnen worden: in een voorstad van Milaan kaapte een man een schoolbus met 51 kinderen, stak die in brand, en riep dat niemand het zou overleven. De politie kon de kinderen snel ontzetten. Tien van hen raakten lichtgewond. Justitie houdt rekening met een terroristisch motief, want de dader, een 47-jarige buschauffeur met een strafblad die oorspronkelijk uit Senegal komt, riep dat hij het migratiebeleid van de regering en de 'doden op de Middellandse Zee' verafschuwde.", "published_at": "2019-03-21"}
{"id": 10729052, "title": "'Ramptoestel had al eerder problemen'. BOEING 737 max", "text": "De Boeing 737 Max 8 van de Indonesische luchtvaartmaatschappij Lion Air die in oktober verongelukte, was een dag eerder ook al bijna neergestort. Dat meldt persbureau Bloomberg. Een piloot die toevallig meevloog, kende het probleem, waardoor de neus van het toestel automatisch omlaag ging, en kon ingrijpen. De volgende dag ging het alsnog mis. Onlangs verongelukte in Ethiopië weer een 737 Max 8, schijnbaar met vergelijkbare problemen. De toestellen worden nu wereldwijd aan de grond gehouden.", "published_at": "2019-03-21"}
{"id": 10729053, "title": "Australisch beleid wordt nog strenger. migratie", "text": "Het land stond al bekend om zijn strenge immigratiebeleid. Nu verlaagt Australië het aantal migranten dat jaarlijks het land binnen mag met 15 procent en het verbiedt velen van hen bovendien om in de drie grootste steden te gaan wonen. Dat kondigde premier Scott Morrison gisteren aan. De timing is opmerkelijk: vrijdag schoot een Australische terrorist in Nieuw-Zeeland tientallen moskeegangers dood, vanwege zijn afkeer van immigratie. Volgens de premier moet Australië 'het debat niet laten kapen'.", "published_at": "2019-03-21"}
{"id": 10729357, "title": "Barrie Stevens wil Nederlander worden. personalia", "text": "Choreograaf Barrie Stevens (74) heeft voor het eerst een Nederlands paspoort aangevraagd. De Brit woont en werkt al 55 jaar in Nederland, maar maakt zich zorgen over de gevolgen van de aanstaande brexit. \"Nu, met de hele brexit-problematiek, ben ik bang dat Engeland op een gegeven moment zijn burgers terug gaat roepen en lijkt het me tijd voor het Nederlanderschap\", zegt Stevens tegen Nieuwe Revu. Hij is blij dat hij geen afstand hoeft te doen van zijn Britse nationaliteit.", "published_at": "2019-03-21"}
{"id": 10729359, "title": "Beschaafd. Ephimenco", "text": "Als je het kwaad kunt definiëren is dit grote winst. Gisteren was dit niet bijster moeilijk toen de voormalige Bosnisch-Servische leider Radovan Karadzic (73) in Den Haag in hoger beroep werd veroordeeld tot een levenslange celstraf. De man stond begin jaren negentig vrij snel symbool voor onze geperverteerde menselijkheid. Deze flamboyante psychiater die van oorsprong behoorde zijn medemensen te helpen genezen, werd het boegbeeld van het kwaad: in de vorm van het systematisch vernietigen van levens, op grond van etniciteit of geloof. Bij Karadzic ging het om Kroaten en (Bosnische) moslims. Hij gaf het bevel om deze groepen 'etnisch te zuiveren'. Karadzic werd uiteindelijk gepakt en aangeklaagd wegens oorlogsmisdaden en genocide. In Utrecht deze week leek in eerste instantie het kwaad moeilijker te definiëren, een gegeven dat het leed van familie en nabestaanden overigens niet zal verlichten. Dat er getwijfeld werd tussen eerwraak en terrorisme is achteraf vreemd. Op geen enkele manier waren er aanwijzingen geweest dat deze moorden, in de openbare ruimte gepleegd, met een relationeel drama in een besloten kring te maken zou hebben. Integendeel. Er waren in de loop van de dag flinke aanwijzingen die op een geradicaliseerde crimineel wezen. Er was ook de brief in de vluchtauto waarvan we alleen mogen weten dat het iets met 'Allah' te maken heeft. En ook die directe jonge getuige die op tv veelvuldig verklaarde hoe hij van tien meter afstand de aanslagpleger zag schieten en 'Allahu Akbar' hoorde roepen. Later vertelde deze getuige hoe hij op de sociale media werd aangevallen omdat hij met zijn getuigenis 'de islam zwart had gemaakt'. Maar misschien willen we per se niet weten wat voor gezicht het kwaad in onze directe omgeving kan aannemen. Een verwarde man, een jaloerse minnaar of zelfs een psychopaat die drie mensen doodt, is zeker erg. Maar het drama reikt niet verder dan de wankelende persoonlijkheid van de dader. We kunnen dan vervolgens de draad weer oppakken. Maar een terrorist die zich op zijn geloof beroept om onze medeburgers te doden is van een andere orde. \"Dat voelt als een doelbewuste aanslag op de waarden van onze samenleving, onze idealen\", zegt terrorisme-expert Jelle van Buuren in NRC Handelsblad. Dan ontstaan logischerwijs weer ongemakkelijke en onvermijdelijke discussies over islam en immigratie. Zolang de dader een blanke rechts-extremist is die aan de andere kant van de wereld onschuldige moskeegangers neerschiet, kunnen we nog aan onze christelijke reflexen appelleren. Dat wil zeggen, ons als blanke Europeanen toch een beetje schuldig voelen en links leggen met elementen in onze samenlevingen die we graag medeverantwoordelijk voor het bloedbad zouden willen maken. Maar wat kunnen we met Gökmen T. die bij ons doelbewust levens ontneemt? Die de samenleving die hem toen ontving nu met zijn haat, spoor van delicten en religieus geweld destabiliseert? Heel weinig. Behalve onze oprechte woede beschaafd proberen te temmen.", "published_at": "2019-03-21"}
{"id": 10729360, "title": "SGP in Gouda verwelkomt een moeder bij de fractie. Goedemorgen", "text": "\"Ik begin haast te verlangen naar meer vrouwen in de politiek\", zei SGP-leider Kees van der Staaij dinsdag opeens bij het NOS-debat. En zie, hij wordt in zijn eigen partij op z'n wenken bediend. De SGP-fractie in Gouda heeft net deze week een bekend vrouwelijk talent geworven. Paula Schot (25), vorig jaar nog vruchteloos de eerste vrouwelijke SGP-lijsttrekker in Amsterdam, gaat 'volledig meedraaien' met de fractie in haar nieuwe woonplaats Gouda. Ze is gevraagd. Zat er in die grap van Van der Staaij een verborgen boodschap? In het tv-debat kreeg hij van de partij Denk een kritische vraag over het ontbreken van verkiesbare vrouwen bij de SGP. Van der Staaij sloeg terug met een kwinkslag. \"Als ik naar het optreden van de heren van Denk kijk, begin ik haast te verlangen naar meer vrouwen in de politiek.\" Volgens zijn woordvoerder moet dat niet worden gelezen als een verkapte felicitatie voor Schot. De SGP-top kende het nieuws uit Gouda niet. De grap over Denk ging niet over de eigen partij. Paula Schot krijgt een gecreëerde functie bij de Goudse SGP-fractie. Omdat ze nog maar kort in Gouda woont, is het volgens gemeentelijke regels niet mogelijk raadslid, of officieel burgerraadslid, te worden. \"Maar ik ga volledig meedraaien\", zegt Schot. SGP-fractieleider Jacques Rozendaal is enthousiast, laat hij weten. Dat Schot moeder is, maakt haar entree bij de partij nog opmerkelijker. Die combinatie ligt gevoelig in de partij. Het hoofdbestuur van de SGP staat nog steeds op het standpunt dat de participatie van vrouwen 'niet moet worden bevorderd'. Politiek leider Kees van der Staaij schippert daar tussendoor en vindt dat de lokale afdelingen zelf moeten zien of ze vrouwen op verkiesbare plekken zetten. Voor de SGP is het ondertussen een nieuwe stap op weg naar vrouwen op de lijst, iets waar de 100-jarige partij nog steeds mee worstelt.", "published_at": "2019-03-21"}
{"id": 10729362, "title": "Frank de Grave naar Hartstichting. personalia", "text": "Frank de Grave wordt begin april de nieuwe voorzitter van de raad van toezicht van de Hartstichting. Hij volgt Eduard Klasen op, die na twee termijnen afscheid neemt. De oud-VVD-politicus is lid van de Raad van State. Eerder zat hij in de Eerste en Tweede Kamer en was hij staatssecretaris van sociale zaken en minister van defensie. Ook was hij voorzitter van de raad van bestuur van de Nederlandse Zorgautoriteit. De Grave zelf ziet uit naar zijn nieuwe functie: \"De zorg zit stevig in mijn DNA.\"", "published_at": "2019-03-21"}
{"id": 10730056, "title": "Flinke klap voor CDA, Christen-Unie met 4 zetels op oude sterkte", "text": "Bij de coalitiepartijen doet ChristenUnie het goed. De partij heeft nu drie zetels in de Eerste Kamer, en stijgt waarschijnlijk naar vier. Daarmee is de partij terug op oude sterkte. In 1999 en 2007 haalde de ChristenUnie ook vier zetels. Opvallend is vooral dat de partij erin slaagt electorale winst te halen rond regeringsdeelname. Na de deelname aan het kabinet-Balkenende IV haalde de partij in 2011 maar twee zetels in de Eerste Kamer. Met de vier zetels zet de ChristenUnie ook de gestage groei van de afgelopen jaren door. Bij de verkiezingen voor de Tweede Kamer in 2017 haalde de partij procentueel meer stemmen dan de voorgaande verkiezingen, maar dat was toen net niet genoeg voor een extra zetel. CDA naar 8 zetels Regeringspartij CDA krijgt juist een flinke klap. De christen-democraten komen waarschijnlijk uit op acht zetels. Op dit moment heeft het CDA nog twaalf vertegenwoordigers in de Eerste Kamer. Het CDA wordt met het verlies kleiner dan ooit in de senaat. Het dieptepunt van elf zetels uit 2011 wordt met een grote marge overtroffen. Ter vergelijking, in 2007 haalde de partij nog 21 zetels.", "published_at": "2019-03-21"}
{"id": 10730058, "title": "Er klinken 'oefs' en 'aah's', maar wat overheerst is opluchting", "text": "In Noord-Brabant lijkt de VVD de grootste te blijven, in de Eerste Kamer ook, zij het nipt. En dat is mooi, vinden ze in Den Bosch. 'Maar verliezen is altijd vervelend'. Het is 21.20 uur en in café Silva Ducis aan de Parade in Den Bosch zwijgt de tap en hangen de bitterballen halverwege de mond in de lucht. Dionne Stax tipt op een groot scherm de eerst exitpolls aan van de provincie Noord-Brabant. Met 'oefs' en 'aah's' reageren de VVD'ers op de uitslagen, vooral op de dubbele cijfers van Forum voor Democratie. Toch barst er een luid applaus los als de VVD nipt de grootste partij blijft in de Noord-Brabantse Staten. Zelfs mét de onzekerheidsmarge. Het forse verlies van vooral de Brabantse coalitiegenoten SP en D66 doet er even minder toe. \"Je kijkt op zo'n avond vooral naar het resultaat van je eigen partij', zegt VVD-lijsttrekker Christophe van der Maat. \"Dit is een enorme onderstreping van hoe wij naar de toekomst van Brabant kijken.\" Dan is het 22.00 uur en blijkt de VVD maar net de grootste fractie te blijven in de Eerste Kamer. \"Laten we hopen dat dat zo blijft, dit is nog een voorlopige uitslag\", zegt VVD-fractievoorzittter Annemarie Jorritsma. \"Ik vind verliezen altijd vervelend, dus het valt tegen.\" Noord-Brabant is een thuiswedstrijd voor de VVD. Zo voelen ze dat hier in Den Bosch. Alles was afgelopen jaar in Noord-Brabant: het VVD-congres, de aftrap van de politiek café-tour van fractievoorzitter Klaas Dijkhoff en nu dan de uitslagenavond van de Provinciale Staten, met landelijke VVD-kopstukken. \"Brabant is booming\", zegt Van der Maat. \"Brabant is innovatie, design, een sterke economie. En daar hebben de Staten invloed op.\" Voordat de eerste exitpolls binnen zijn, is de stemming hoopvol. Landelijk campagneleider Sophie Hermans vindt de uitslag heel lastig in te schatten. Het Tweede Kamerlid voerde samen met provinciale teams de campagne aan. \"Ik vind het mooi hoe de meeste partijen eensgezind hebben opgetrokken na de aanslag in Utrecht. Daarvóór hebben we zoveel mogelijk ons eigen verhaal verteld.\" Ook Marijn van Rossum - een van de weinige twintigers in het café - denkt dat Utrecht 'voor een klein deel' de uitslag heeft beïnvloed. \"Omdat de verdachte van Turkse afkomst is.\" De forse winst van Forum voor Democratie zag hij aankomen. \"Dat gaat ten koste van veel partijen.\" \"Utrecht plaatste alles in perspectief\", zegt Paul van Son. De marketingmanager bij de hightechcampus Eindhoven voerde de Brabantse campagne aan. Hij is opgelucht over de exitpoll en kan de hoge opkomst in Noord-Brabant, vele procenten meer dan in 2015, 'alleen maar toejuichen'. \"Zondag was Rutte nog hier, en we gaven hem een kunststof vaasje uit de 3D-printer, als een knipoog naar het campagnesymbool, het breekbare vaasje. Toen werd het maandag en ineens lag alles stil. We hebben met heel veel vrijwilligers hier naar toe gewerkt, maar het was goed om samen stil te zijn.\" Voor Rutte staat er vanavond meer op het spel. Deze verkiezingen werden vooral ook de thermometer voor zijn kabinet. Nog geen twee jaar is de coalitie onderweg. Voor de VVD is het ploeteren geweest. Rutte verslikte zich in zijn eigen vasthoudendheid rond de afschaffing van de dividendbelasting. D66, ChristenUnie en het van gedachten veranderde CDA kregen het alsnog voor elkaar dat uitgewezen asielkinderen mogen blijven. Het kabinet bleef net overeind. En er liggen nog twee projecten met een grote P: het pensioenakkoord en de klimaatmaatregelen. De coalitie van vier heel verschillende partijen die hij met veel stuurmanskunst bijeen houdt, heeft nu haar meerderheid in de Eerste Kamer verloren. Maar dat komt later. Het is 22.30 uur. Vooralsnog zit de leider van voorlopig nog de grootste partij in de Eerste Kamer, achteraf in een zaaltje, te wachten op het moment dat hij een toespraak kan houden.", "published_at": "2019-03-21"}
{"id": 10730068, "title": "GroenLinks viert feest na winst 'klimaatverkiezingen'", "text": "GroenLinks kan een belangrijke partner voor de coalitie worden. De partij verdubbelt het zetelaantal in de Eerste Kamer. In de stad die maandag nog werd opgeschrikt door geweld begint zelfs een overwinningsfeestje met een minuut stilte. Maar wanneer de eerste prognoses binnendruppelen klinkt in de Winkel van Sinkel in Utrecht alsnog luid gejuich. \"Staat GroenLinks ook in Gelderland op winst?\", vraagt NOS-presentatrice Dionne Stax vanaf een groot scherm midden in het restaurant. Nauwelijks heeft haar vraag geklonken of het gejoel barst los. Glazen worden geheven en vuisten triomfantelijk in de lucht gestoken. Bij de 'klimaatverkiezingen', zoals GroenLinks deze Provinciale Statenverkiezingen betitelde, heeft de partij opnieuw fors gewonnen. \"We gaan records breken\", zei partijleider Jesse Klaver in februari op het landelijk congres van GroenLinks. En dat lijkt te zijn gelukt. De eerste prognoses schatten dat GroenLinks landelijk ongeveer 10 procent van de stemmen behaalt. Goed voor acht zetels in de Eerste Kamer, twee keer het aantal senaatszetels dat de partij op dit moment bezit. Sinds Klaver in mei 2015 partijleider is, volgt voor GroenLinks verkiezingsoverwinning na verkiezingsoverwinning. Als de prognoses kloppen, staat de partij nu zelfs weer op hetzelfde niveau als in recordjaar 1999, toen ze onder leiding van Paul Rosenmöller, nu lijsttrekker van de kandidatenlijst voor de Eerste Kamer, acht senaatszetels behaalden. \"Een op de tien Nederlanders stemt nu op GroenLinks\", zegt Paul Rosenmöller tegen een zaal lachende partijprominenten én een flinke dosis studenten. \"Die winst willen we omzetten in een groener en socialer Nederland.\" Toch zijn er ook bedrukte gezichten te zien. De nog veel grotere winst van nieuwkomer Forum voor Democratie zorgt in Utrecht voor enige ontzetting.\"Ik ben nu gewoon blij als ze onder de VVD blijven\", zegt een vrijwilliger in een groen partijshirt als blijkt dat Forum ook in Gelderland een forse winst heeft geboekt. \"Dat is toch niet normaal.\" Tot de aanslag van maandag slaagde GroenLinks erin om de verkiezingen te laten draaien om hun thema: het klimaat. Terwijl het Planbureau voor de Leefomgeving de klimaatplannen van het kabinet doorrekende en duizenden scholieren zich verzamelden op het Malieveld om te spijbelen voor het klimaat, positioneerde GroenLinks zich als dé partij die het kabinet scherp zou kunnen houden wat betreft de milieudoelstellingen. Nu het kabinet inderdaad de meerderheid in de Eerste Kamer kwijtraakt, zal er steeds vaker naar GroenLinks worden gekeken om beleid door de senaat te loodsen. Met acht zetels wordt GroenLinks een belangrijke onderhandelingspartner. Met de aankondiging dat een 'verstandige CO2-taks' voorhanden is, bewoog het kabinet vorige week al in de richting van Klaver, die een belasting op de uitstoot van grote bedrijven als harde voorwaarde had gesteld voor zijn steun aan het kabinet. Vanavond rijst daarom de vraag: wat kan GroenLinks nog meer van het kabinet gedaan krijgen? Als het aan Klaver ligt, gaan nog vier of vijf kolencentrales dicht en gaat vliegveld Lelystad niet open. In een interview met Trouw zei hij eerder: \"We willen best samenwerken, maar we zijn er niet om rechts aan een meerderheid te helpen. De vraag is of de coalitie ónze plannen wil steunen.\"", "published_at": "2019-03-21"}
{"id": 10730069, "title": "D66 verliest drie zetels en is toch heel tevreden", "text": "D66 zag de bui al hangen: meedoen aan de coalitie kost de democraten stemmen. Maar het verlies valt erg mee. D66 groeide de afgelopen jaren hard. Maar in de Verkadefabriek in Den Bosch, waar de leden de uitslagen volgen, werd gisteravond duidelijk dat de partij dit keer afstevent op een nederlaag. Volgens de eerste tellingen verliest D66 4,4 procent en komt ze uit op 8 procent van de stemmen. Maar een verlies van drie zetels in de senaat waardoor ze volgens de prognose uitkomen op zeven, wordt door de leden toch met gejuich en als een meevaller ontvangen. D66 is van de drie grotere partijen het meest progressief in de centrum-rechtse coalitie. Campagneleider en Kamerlid Jan Paternotte zegt: \"Als je gaat regeren kun je het flink voor de kiezen krijgen. Maar deze voorlopige uitslag is beter dan in de laatste opiniepeilingen is voorspeld.\" \"Ik ben heel tevreden\", concludeert Bas Werker, voorzitter van de afdeling Brabant, als blijkt dat de partij in zijn provincie van zeven naar vijf zetels zakt. Vier jaar geleden haalde de partij een recorduitslag en verdubbelde het aantal zetels in de Provinciale Staten en de Eerste Kamer. De democraten klommen naar tien zetels in de senaat. Bij de verkiezingen voor de Tweede Kamer, twee jaar later, was er opnieuw winst. Aan het feest komt nu een einde. De vorige fractievoorzitter Alexander Pechtold van D66 in de Tweede Kamer haalde diverse verkiezingsoverwinningen op rij. D66 was niet meer alleen een partij van de grote stad, maar kreeg ook stemmen in de kleinere dorpen. Vandaar dat D66 in Brabant de uitslagen volgt. Fractievoorzitter Rob Jetten incasseert dit keer het pijnlijke verlies. Alhoewel de verkiezingen formeel over zetels in de Provinciale Staten, en indirect de Eerste Kamer gaan, speelt de landelijke politiek een belangrijke rol. Het gedogen van het vorige kabinet van VVD en PvdA leverde de partij nog een beloning op. Sinds de partij deelneemt aan de coalitie met VVD, CDA en ChristenUnie zit D66 in de hoek waar de klappen vallen, al kunnen de leden leven met een klein verlies. Het later ingetrokken plan van het kabinet om de dividendbelasting af te schaffen deed de partij geen goed. Maar de laatste weken slaagt Jetten erin enigszins een eigen geluid te laten horen. Zo bepleitte hij belastingverhoging voor burgers met meer dan een miljoen euro. D66 was ook blij met de bijstelling van het Klimaatakkoord, met een CO2-heffing voor bedrijven.", "published_at": "2019-03-21"}
{"id": 10730394, "title": "Dramatische avond voor SP, ook PvdA krijgt weer een tikje", "text": "De Socialistische Partij beleefde dramatische verkiezingen. De partij van Lilian Marijnissen zakt volgens de prognoses in van negen naar vier zetels in de senaat, de slechtste score sinds 2003. De SP voert consequent en hard oppositie tegen het kabinet, maar weet niet te profiteren van het inzakken van de regeringspartijen. Integendeel zelfs. SP-fractievoorzitter Tiny Kox zegt ter verdediging: \"Deze verkiezingen gingen niet over onze thema's\". De PvdA kreeg vier jaar geleden bij de verkiezingen al een klap van de kiezer (van veertien naar acht senaatszetels). Dit keer komt daar een tikje bij. Er gaan volgens de prognose nog een zetel af. Voor de PvdA is dit te overzien. Partijleider Lodewijk Asscher hield rekening met dit kleine verlies. Voor de coalitie blijft de PvdA een voor de hand liggende partner.", "published_at": "2019-03-21"}
{"id": 10730395, "title": "De Forum-aanhang kan wel huilen van geluk", "text": "Forum voor Democratie maakte een grote klapper. De leden reageren euforisch, maar echt verrast zijn ze ook niet. 'Mensen hebben het gevoel dat er nooit naar hen wordt geluisterd.' Het geheim van de definitieve doorbraak van Forum? \"Wij zijn puur gekozen op inhoud. Wij zijn nooit gevlucht in het werk van: wie is de braafste kandidaat van het land.\" In de woorden van Theo Hiddema klinkt de kritiek door die Forum voor Democratie kreeg toen die partij de campagne níet staakte na de aanslag in Utrecht. Ze worden met luid gejuich begroet door de volle zaal van Hotel Figi in Zeist. Die chique en inmiddels bloedhete zaal is dan getuige geweest van een ongekende opmars van Forum voor Democratie. Eerst was er ongeloof, bij de exitpoll van de provincie Zuid-Holland. In één klap de grootste. \"Ik kan wel huilen!\", klinkt het. Dan blijkt de partij ook in andere, minder voor de hand liggende, provincies tot de grootste te behoren. De exitpoll voor de senaat bevestigt dat beeld: tien zetels, vlak achter de VVD (12 zetels). Vuisten en champagneglazen gaan de lucht in, verrukt gelach klinkt, mensen vallen elkaar in de armen. De sfeer is de hele avond toch al opgetogen. Gasten worden verwelkomd met een glas prosecco door een gastheer mét Italiaans accent. De verwachting vooraf: zeven, acht zetels in de Eerste Kamer. Een enkeling hoopt op meer. \"Ik hoop op negen zetels\", zegt Rebecca (20), een student bestuurskunde die niet met haar achternaam in de krant wil. In het verleden voelde ze zich nooit aangesproken door de politiek. Maar toen kwam Forum voor Democratie en toen voelde ze: dit is mijn partij. Door de strijd voor het referendum en inmiddels ook door het verzet tegen de Klimaatwet en de beperking van immigratie die de partij wil. \"Vluchtelingen uit Syrië zijn helemaal goed. Economische vluchtelingen: nee. Daar komen vaak problemen van.\" Dat geluid is vaker te horen tijdens de uitslagenavond. De immigratie moet beperkt, de klimaatmaatregelen die het kabinet wil zijn 'absurd'. \"Ik heb ook een Marokkaanse overbuurman\", zegt Lucien de Graaf uit Driebergen. \"Prima, vent, die past zich aan. Maar als ik in Rotterdam of Amsterdam ben, daar hokken ze allemaal bij elkaar. Ik wil niet zeggen dat ik me dat ik me dan angstig voel, maar het voelt wel unheimlich.\" GroenLinks-beleid Nicki Pouw-Verweij, nummer drie op de lijst in Utrecht, is blij verrast. Hoewel, echt verbaasd is ze toch ook niet. \"Ik hoorde op veel plekken de afgelopen tijd dat mensen het helemaal hebben gehad. Ze zien de noodzaak dat het anders moet.\" Veel kiezers hebben het gevoel dat er nooit naar hun stem wordt geluisterd, zegt ze. \"Die zien dat de VVD in het kabinet nu GroenLinks-beleid aan het uitvoeren is.\" Forum voor Democratie, in 2016 opgericht als denktank rond het Oekraïnereferendum, kwam twee jaar geleden met twee zetels in de Tweede Kamer. In één klap is Forum nu een machtsfactor in de senaat. Lijsttrekker Henk Otten voor de Eerste Kamer laat later op de avond weten dat er met Forum best valt te praten, als de coalitie meerderheden zoekt in de senaat. Maar gezien zijn eisenpakket valt het te betwijfelen of het zover komt. De Klimaatwet moet van tafel, de immigratie beperkt en het integratiebeleid moet strenger. \"Duidelijk is dat Den Haag niet moet doorgaan op de ingeslagen weg.\" Opvallend genoeg wordt er in de zaal ook gejuicht als de PVV verliest in de peilingen, mogelijk omdat kiezers verwachten dat die stemmen bij Forum terechtkomen. \"Ik vind de tactiek van de PVV niet goed\", zegt Jasper van Buul uit Rijswijk, die in het verleden wel op Wilders stemde. \"De partij heeft zo weinig ambitie en krijgt weinig voor elkaar.\" Een stem op de PVV is een stem voor eeuwige oppositie, vindt hij. Forum kan zijn invloed wel aanwenden in de senaat, verwacht Van Buul. \"Ik hoop dat Henk Otten daar af en toe zijn bulderende stem zal laten horen en op tafel gaat slaan.\" De naam van Rebecca is bij de redactie bekend.", "published_at": "2019-03-21"}
{"id": 10728199, "title": "Weer een crimineel die de naam Allah erbij sleept", "text": "De aanslag in Utrecht lijkt gepleegd door een crimineel met een drank- en drugsprobleem die plots Allah erbij haalt als ideologische pijler voor zijn daad. Een scenario dat vaker voorkomt. Op 14 juli 2016 rond 23 uur rijdt de Tunesiër Mohamed Bouhlel in een gehuurde vrachtwagen de boulevard van het Franse Nice op. Hij stuurt zijn vehikel de stoep op en rijdt in op de mensenmassa die daar de Franse nationale feestdag viert. Bouhlel stopt pas als politiekogels een einde maken aan zijn leven. Achter hem liggen dan 86 doden en 458 gewonden. Als de doopceel van de aanslagpleger wordt gelicht, komt er een mislukt leven boven: los-vaste baantjes, kleine criminaliteit, mishandeling, wapenbezit, een gesprongen huwelijk, financiële problemen. De Tunesiër werd geregeld dronken gezien, had zeer wisselende seksuele contacten met vrouwen én mannen. Twee dagen na de aanslag werd de daad geclaimd door IS en bleek Bouhlel, die bij geen enkele inlichtingendienst bekendstond, razendsnel geradicaliseerd. In de twee weken voor de aanslag bekeek hij dagelijks jihadistische propaganda, via via zou hij contact hebben gehad met de terreurgroep. Zelf liet Bouhlel geen verklaring voor zijn daad na. De Tunesiër is een van de voorbeelden van het diffuse karakter van terroristische aanslagen: er is lang niet altijd een heel duidelijk en eensluidend motief. Dat lijkt vooralsnog ook te gelden voor de aanslag in Utrecht, afgelopen maandag. Gökmen Tanis had een fors strafblad en wisselde perioden van vroomheid af met drank- en drugsgebruik. Toch laat hij in zijn vluchtauto een briefje achter waarin hij verwijst naar Allah en zijn 'moslimbroeders'. Wat er nog meer op het briefje staat, of het een verklaring is voor zijn daad, is nog niet bekend. Ook Tanis stond, net als Bouhlel, niet bekend als geradicaliseerd. Wel heeft hij twee broers die zeer religieus zijn. Een is aanhanger van een Turkse, radicale en anti-democratische organisatie. Triggermoment Maar wát deed Tanis tot zijn daad komen? ,,In veel terreurzaken is er bij de dader een triggermoment geweest, iets dat hem het besluit deed nemen om daadwerkelijk over te gaan tot actie'', zegt Daan Weggemans, terreurexpert en onderzoeker van (de)radicalisering aan de Universiteit Leiden. ,,Dat kan op groot maatschappelijk niveau zijn, zoals een bombardement, of onrust rond Mohammedcartoons. Of heel persoonlijk: de dood van een vriend, of iemand in je omgeving die iets doet.'' Zo gaat in 2016 een Afghaanse vluchteling met een mes en een bijl tekeer in een Duitse regionale trein. Hij steekt er vier mensen dood en wordt later zelf door de politie doodgeschoten. Een dag later duikt een video op waarin hij trouw zweert aan IS. Maar het onderzoek wijst ook uit dat hij kort voor zijn daad te horen heeft gekregen dat een vriend van hem was omgekomen in Afghanistan en dat hij daarom wraak wil nemen op de 'ongelovigen'. Weggemans: ,,Bij radicalisering zijn er altijd drie relevante domeinen: ideologisch, sociaal en praktisch. Het is nu erg interessant om een beeld te krijgen van dat ideologische proces. Mogelijk krijgen we daar meer zicht op als de inhoud van het gevonden briefje bekend wordt.''", "published_at": "2019-03-21"}
{"id": 10728846, "title": "Scholier Charly T. veroordeeld voor misbruik in Spanje", "text": "De Nederlandse scholier Charly T. is in Spanje veroordeeld tot anderhalf jaar cel en twee maanden ondertoezichtstelling wegens seksueel misbruik van twee Britse meisjes in een bungalowpark. T. hoeft niet daadwerkelijk de cel meer in. In Spanje hoeft dat niet voor celstraffen tot twee jaar, als je de bijbehorende boete maar betaalt. Charly T. (17) werd vorige week onverwacht vrijgelaten en mocht de uitspraak van zijn zaak in Nederland afwachten. Het is nog onduidelijk of hoger beroep wordt aangetekend, zegt zijn advocaat. ,,Pas daarna is de veroordeling van T. definitief.'' De familie van T. is erg teleurgesteld over het vonnis, meldt PrisonLaw, de juridische organisatie die de belangen van de Nederlandse scholier behartigt. T. zat sinds augustus vorig jaar vast, na een beschuldiging van seksueel misbruik. Op zijn laatste vakantiedag sprak hij af met twee Engelse meisjes van 12 en 14 jaar oud, die hij tijdens zijn vakantie had leren kennen. Ze dronken wodka en de meisjes werden daar behoorlijk dronken van. Eenmaal thuis verklaarden ze dat Charly T. hen had misbruikt. Maandenlang De jongen werd aangehouden en zat, ondanks het feit dat hij minderjarig is, maandenlang in voorarrest in een jeugdgevangenis, op een uur rijden van de stad Alicante. Volgens T. is er inderdaad het een en ander gebeurd, maar wel met wederzijds goedvinden. Zijn familie en vrienden vermoeden dat de jonge meisjes een excuus wilden verzinnen voor het feit dat ze alcohol hadden gedronken. Spanje treedt streng op tegen seksueel misbruik. Het land paste zelfs de wet aan na een geruchtmakende zaak waarbij een groep mannen lage straffen kreeg voor misbruik van een 18-jarige. Tegen T. had de Spaanse justitie vier jaar cel en een jaar ondertoezichtstelling geëist.", "published_at": "2019-03-21"}
{"id": 10728879, "title": "Heilig boontje. Özcan Akyol Column", "text": "Eerder deze week, tijdens het sporten, klonk plotseling het nummer Billie Jean van Michael Jackson door de fitnessruimte. Ik ging eens kijken wat er om me heen gebeurde, bij de andere aanwezigen. Dat werd al snel duidelijk: helemaal niets. Het zorgde voor de nodige relativering, want na het verschijnen van de documentaire Leaving Neverland, over het vermeende misbruik door de zanger, is publiekelijk de vraag opgeworpen of we nog wel naar de muziek van de King of Pop mogen luisteren. In Canada en Nieuw-Zeeland hebben verschillende radiostations het repertoire van de zanger in de ban gedaan. In ons eigen land draait de regionale zender Noord-Holland Radio zijn muziek niet meer, in elk geval tot er meer duidelijkheid komt over de betrouwbaarheid van de aantijgingen. En nu blijkt dat Albert Heijn overweegt om de playlist in de winkels aan te passen. ,,Of we dat gaan doen, bespreken we momenteel'', zegt een woordvoerder. ,,Muziek in onze winkels moet niet aanstootgevend zijn.'' Dat is een bijzonder standpunt voor een bedrijf dat sigaretten verkoopt en daarmee verslaving in de hand werkt, geen moeite heeft om vlees uit de bio-industrie in de schappen te leggen, jeugdig personeel slecht behandelt en bovendien bij bosjes energiedrankjes aan kinderen slijt. Het lijkt erop dat de supermarktketen vooral goede sier tracht te maken, en daarvoor de reuring rond Michael Jackson gebruikt. Maar als ze niet aanstootgevend wil zijn, op een geloofwaardige manier, moet ze eerst naar de eigen bedrijfsvoering kijken. Pas dan komt een boycot van muziek overtuigend over. Ik heb het trouwens nooit echt begrepen, dat verbannen van dode kunstenaars, omdat ze zich in hun persoonlijke levens hebben misdragen. Mijn favoriete schrijver, Louis-Ferdinand Céline, schreef antisemitische pamfletten, maar om die reden zijn de ro-mans Reis naar het einde van de nacht en Dood op krediet niet minder sterk. De kunstenaar en zijn werk, dat zijn twee verschillende zaken. Laat iedereen zijn eigen morele afwegingen maken. Het is begrijpelijk dat er mensen zijn die het vervelend vinden om te luisteren naar iemand met een dubieus verleden. Maar als een commercieel bedrijf zich als een heilig boontje gaat gedragen, is dat vooral lachwekkend.", "published_at": "2019-03-21"}
{"id": 10730442, "title": "Rutte moet bellen, heel veel bellen. Analyse", "text": "Het kabinet verliest zijn meerderheid in de Eerste Kamer. Rutte heeft vaker met dat bijltje gehakt. Het wordt wel een heel stuk lastiger dan voorheen. De nederlaag was ingecalculeerd. Premier Mark Rutte deed er gisteravond laconiek over: ,,Dat wordt veel koffie drinken en heel veel bellen.'' Maar nu 'zijn coalitie van VVD, CDA, D66 en ChristenUnie haar meerderheid in de senaat verliest, wordt het echt niet zo makkelijk. Ook al valt het verlies nog mee vergeleken met de peilingen. Wie dacht dat de Statenverkiezing gisteren een kans was het kabinet weg te stemmen, zal nog even geduld moeten hebben. Niet alleen omdat de nieuw gekozen Statenleden pas in mei de leden van de Eerste Kamer kiezen en de coalitie tot die tijd nog gewoon een meerderheid heeft, ook omdat Rutte wel wat gewend is. In zijn jaren als premier heeft hij het een groot deel zonder meerderheid in de senaat moeten doen. Na de Statenverkiezingen van 2011 kwam Ruttes gedoogcoalitie van VVD, CDA en PVV één zetel tekort voor een meerderheid. En Ruttes tweede kabinet van VVD en PvdA had geen enkele keer een meerderheid. Na de Statenverkiezingen van 2015 hielden de twee toenmalige regeringspartijen zelfs maar 21 senaatszetels over, nog minder dan de coalitie er straks overhoudt. Elke keer wist Rutte wisselende meerderheden te smeden voor zijn plannen. Iedereen die hem weleens bellend door de Haagse wandelgangen heeft zien lopen, hoorde hem dingen zeggen als: 'Je bent een kanjer' of 'Ik hou van je'. Rutte als compromispremier, die in een volstrekt versplinterd politiek landschap partijen aan zich wist te binden met extra geld voor onderwijs, het openhouden van een kazerne in Assen of het niet aanpakken van ambtenaren die homo's weigeren te huwen. Steunpilaar Rutte denkt dat kunstje te herhalen. Bellen. Dan weer neemt GroenLinkser Jesse Klaver misschien op. Rutte en Klaver hebben vorige maand al een keer geluncht. Ook PvdA-leider Lodewijk Asscher belt hij graag. Niet voor niets riep Rutte hem de avond voor de verkiezingen nog op de verschillen te overbruggen. Het lijkt er op papier op dat hij kan kiezen uit verschillende partijen voor steun. Toch zit Rutte niet in een luxe positie. Hij is gedwongen vooral naar partijen op links te kijken. Bellen met de PVV is zinloos, aangezien Geert Wilders al heeft aangekondigd geen compromissen te willen sluiten. Forum voor Democratie-leider Thierry Baudet wil wél samenwerken, maar wil dan wel de Klimaatwet van tafel. Iets waar Rutte binnen zijn eigen regeringscoalitie lastig de handen voor op elkaar krijgt. Dit kabinet wacht twee enorme klussen: de hele set klimaatmaatregelen en een nieuw pensioen-akkoord. Bij het eerste onderwerp is het kabinet de linkse oppositie al tegemoetgekomen door aan te kondigen dat er een CO2-heffing komt voor bedrijven en de belasting op de energienota voor huishoudens wordt verlaagd. En Rutte kondigde meteen aan dat hij ook voor nieuwe pensioenwetgeving breed draagvlak zoekt. Hij bedoelde: GroenLinks en PvdA, help mee! Zelf zegt hij er alle vertrouwen in te hebben. ,,We zijn toch een land van compromissen.'' En ook in de rest van de coalitie is geen sprake van paniek. Er is de vaste overtuiging dat ook andere partijen er uiteindelijk met elkaar willen uitkomen. Al was het maar omdat de val van het kabinet volgens geen van de middenpartijen iets zal oplossen. Dan zijn hun leiders na volgende verkiezingen toch weer tot elkaar veroordeeld in een formatie. Maar er is wel iets veranderd. Iedereen is minder genegen compromissen te sluiten met de VVD-leider nu de praktijk telkens uitwijst dat je daarvoor bij volgende verkiezingen wordt afgestraft. Klaver, Asscher: iedereen zal zijn huid dit keer nog duurder willen verkopen. Rutte zit in een klem. Aan de ene kant partijen die een hoge prijs vragen voor steun, van de andere kant zijn eigen partij de VVD die zwaar onder druk staat. De gigantische verkiezingsoverwinning van FvD heeft laten zien dat de liberalen op rechts een fors gat hebben laten vallen. Nog meer compromissen sluiten maakt dat gat alleen maar groter. Nu al klagen veel VVD'ers dat hun partij te onzichtbaar is geworden. Rutte is gisteravond al opgewekt begonnen met het bellen van andere partijleiders om hen te feliciteren met hun overwinning. Maar om zijn kabinet de eindstreep te laten halen, moet hij ook de onrust in zijn eigen partij bezweren. Dat wordt een hoge telefoonrekening de komende maanden.", "published_at": "2019-03-21"}
{"id": 10730559, "title": "'Dave is dood door wegpiraat'. Rechtszaak dodelijke botsing", "text": "Een Ossenaar (31) hoorde gisteren twaalf maanden cel en twee jaar rijontzegging tegen zich eisen bij de rechtbank. De ongelukkige dood van Dave van Gijn (19) uit Den Bosch komt vooral op zijn conto, aldus het OM. De verdachte Ossenaar kreeg in de rechtbank niet één maar twee aanklagers aan zijn broek, zo leek het. Nadat in de ochtend zijn zaak was afgesloten, deed advocaat Robert Klaassen hem 's middags nog eens dunnetjes over. ,,Als deze man zich niet als een wegpiraat had gedragen, was dit tragische ongeluk nooit gebeurd.\" Klaassen sprong in de bres voor een 22-jarige Bosschenaar, die zich eveneens moest verantwoorden voor het dodelijke ongeval op 8 oktober 2017 in Oss. Die nacht keerden Dave van Gijn en de Bossche verdachte huiswaarts van een feestje. De twee vrienden zaten op een snorscooter, Dave achterop. Volgens de bestuurder dirigeerde zijn routeplanner hem naar de Megensebaan. Deze weg is verboden terrein voor fietsers en bromfietsers. Een vrouw die uit tegengestelde richting kwam, probeerde het uitgelaten stel daarop te attenderen met lichtsignalen. De snorscooter werd even de berm in gestuurd, maar vervolgens hervatte het duo lachend zijn weg. Na het passeren van de spoortunnel ging het fout. De scooter werd van achter geschept door een witte BMW X5. De twee jongens vlogen door de lucht. Dave van Gijn belandde veertig meter verderop met zijn hoofd op het asfalt. Hij overleed ter plekke. Zijn vriend bracht het er wonderwel met lichte verwondingen vanaf. De bestuurder van de zwaarbeschadigde BMW - de 31-jarige man uit Oss - was verdwenen. De voorzitter van de rechtbank vroeg de jonge Bosschenaar: ,,Vindt u dat u straf verdient?\" De jongen toonde zich schuldbewust. ,,Dat lijkt me wel terecht.\" Dat verbaasde zijn advocaat ten zeerste. ,,Het enkele feit dat hij reed op een plek waar hij niet mocht rijden, maakt hem nog niet medeschuldig aan de dood van zijn vriend\", zo bepleitte Klaassen. Ook het feit dat de jongen enkele pilsjes had genuttigd deed dat volgens hem niet. ,,Ze zijn van achter aangereden door een man die veel en veel te hard reed en intussen met heel andere dingen bezig was dan op de weg te letten.\" De officier van justitie eiste desondanks 120 uur taakstraf en een jaar rijontzegging. De bestuurder van de BMW had de twee jongens aan hun lot overgelaten na de botsing en deed het voorkomen dat zijn auto eerder die avond was gestolen. Ook wiste hij zijn telefoongeheugen om te verdoezelen dat hij voorafgaand aan het ongeluk telefoontjes had gepleegd. Het geavanceerde detectiesysteem van zijn bolide verraadde nadien dat hij bij de botsing minstens 116 kilometer per uur reed, waar maximaal 70 is toegestaan.", "published_at": "2019-03-21"}
{"id": 10730567, "title": "Gratis reclame dankzij VVD. Mark Rutte in Silva Ducis", "text": "Heel Nederland kijkt toe. Maar nee, zenuwen heeft Bernard Kuenen niet, als bijna de hele top van de VVD in 'zijn' café Silva Ducis de verkiezingsuitslagen volgt. Waar Silva Ducis op woensdagavond normaal misschien niet afgeladen vol zit, is het deze avond wel druk. En alleen dat is al genoeg reden voor eigenaar Bernard Kuenen om een tevreden man te zijn, zou je zeggen. Maar dan is er ook nog een beroemde gast in zijn café. Mark Rutte en zo ongeveer de hele VVD-top zijn er neergestreken, om de verkiezingsuitslag voor de Provinciale Staten vanuit Den Bosch te bekijken. Van de eerste exit-poll tot de langzaam binnendruppelende uitslagen. Hoe Rutte precies in Den Bosch verzeild is geraakt? De zoektocht begint in elk geval met een telefoontje naar buurman 't Pumpke, zo rondom carnaval. ,,En hoe ze bij ons terecht zijn gekomen, weet ik ook niet zo goed\", zegt eigenaar Otto van den Groenendaal. ,,We hebben in elk geval goede contacten met VVD-gedeputeerde Bert Pauli, maar het kan ook zijn dat ze gewoon 'Parade Den Bosch' gegoogled hebben. Dan staan wij best hoog.'' In elk geval bleek de ruimte te klein in de stadsherberg. ,,Als hier 150 man komt, met pers erbij en een hoop beeldschermen, dan hebben we daar gewoon te weinig ruimte voor.'' Vanwege het capaciteitsgesprek verwees hij door naar buurman Silva Ducis 'waar we goede contacten mee hebben.' En de eigenaar daar, Bernard Kuenen, is er in elk geval tevreden mee. ,,Een leuke partij voor de woensdagavond en ik ben blij met de publiciteit'', aldus Kuenen, die zich niet gek laat maken als de camera's van onder meer RTL, NOS en WNL draaien, een miljoenenpubliek verzekerd. Bij Silva Ducis kunnen ze de tweehonderd mensen in elk geval makkelijk kwijt. Bitterballen En dus gaan de schalen bitterballen al rond door het café voordat de eerste stembus gesloten is. Rutte en consorten wachten ergens in een zaaltje boven, om in alle rust naar de uitslagen te kijken. Alleen fractievoorzitter Klaas Dijkhoff laat zijn gezicht voor negen uur al even zien, om daarna naar boven te verdwijnen. De VVD zelf zegt voor een plek buiten Den Haag te hebben gekozen omdat het om provinciale verkiezingen gaat. Waarom dan voor Brabant gekozen is? ,,Daar hebben we geen specifieke reden voor, behalve dat we natuurlijk warme banden onderhouden met Brabant'', zegt een woordvoerder. Overigens koos niet alleen de VVD voor Den Bosch, D66 hield zijn avond in de clubzaal van de Verkadefabriek. Daar konden ze 's middags niet vertellen waarom voor deze stad gekozen is. De lokale VVD'ers zijn in elk geval in hun nopjes met de komst van de top. Naast dat Den Bosch een mooie stad, speelt wel mee dat het VVD-bolwerk is, zo valt te horen. En dat de kans toch wel erg aanwezig is dat de VVD in Brabant de grootste blijft, is ook niet onbelangrijk. Zo vliegen de oeh's en aah's door het grote café aan de Parade, als de eerste exit-poll door de speakers schalt. Zeker 25 man van de pers ziet het collectief juichen als de VVD de grootste blijkt, als Denk geen zetels blijkt te hebben en als de opkomst hoog lijkt. Na de exit-polls begint het lange wachten op Rutte. Als de zaal al leger is en de inmiddels achtste bitterbal wordt aangeboden, is de voorman daar dan toch. Met het nummer Sweet Caroline komt hij onder luid gejuich de trap af. ,,We zijn de enige partij die arm en rijk, hoog- en laagopgeleid met elkaar verbindt\", constateert hij.", "published_at": "2019-03-21"}
{"id": 10730661, "title": "Baudet komt als komeet de senaat in", "text": "De hoge peilingen bleken geen luchtkastelen: Forum voor Democratie bestormt de Provinciale Staten en - wat de partij nog meer bejubelt - de Eerste Kamer. ,,Wij staan bovenaan! Wij staan bovenaan!'', echoot het door het Figi Hotel in Zeist, waar de aanhang van Forum de verpletterende overwinning in Zuid-Holland heeft ontvangen. Daarna volgen triomfen in Noord-Brabant waar het de tweede partij wordt. In Gelderland nummer drie. In de zaal klinkt even hard gejuich bij het verlies van het 'partijkartel', de traditionele partijen. ,,Nu de rest van Nederland nog'', jubelt een FvD'er in de zaal. ,,Dit is het bewijs dat Nederland iets anders wil. Geen raar klimaatbeleid, slimmer immigratiebeleid en opkomen voor ondernemers. Fantastisch begin van de avond dit!'' Het lijkt de oogst van een effectieve campagne, die Baudet omboog tot een referendum over de coalitiepartijen. Hij plaatste zich buiten de orde door te stellen dat 'een stem op de VVD een stem op GroenLinks is'. En Baudet vestigde de aandacht op zich door zich te manifesteren als 'klimaatontkenner'. Alle klimaatdoelen van Parijs en de maatregelen zijn 'klimaatgekte'. Die zouden '1000 miljard euro kosten' en de opwarming slechts '0,00007 graden' schelen. De boodschap echode door de hele campagne. Al stond er een leger van wetenschappers tegenover, plus de rekenmeesters van CPB en PBL, die Baudets beweringen ronduit als onjuist bestempelden. Toch dreven volgens I&O Research PVV-kiezers richting de partij, net als 50Plus-stemmers en in mindere mate ook CDA'ers, VVD'ers en SP'ers. De controverses weerhielden hen er niet van naar Forum over te stappen. Ook de neteligheden van de afgelopen dagen niet. Baudet en secondant Hiddema haalden zich de woede van andere partijen op de hals na de aanslag in Utrecht. Terwijl de anderen hun campagne staakten, zette Forum een partijbijeenkomst door. Daar koppelde Baudet 'het beleid van open grenzen' van de afgelopen kabinetten direct aan de aanslag. Durf ,,Kotsmisselijk'', werd Rob Jetten (D66) ervan. ,,Smerige politiek'', vond Jesse Klaver (GroenLinks). Tijdens het slotdebat herhaalde Baudet zijn woorden. Voor de achterban van Baudet, bleek uit reacties, klonk het als muziek in de oren. À la Pim Fortuyn zagen zij juist een politicus 'die de vinger op de zere plek durft te leggen'. ,,Hoe moeilijk dat ook is'', aldus Baudet. Punt één op de agenda is 'het van tafel krijgen' van de Klimaatwet, die de Tweede Kamer al heeft aangenomen. Anders dan de PVV zal Forum samenwerken door 'punten te pakken waar het kan'.", "published_at": "2019-03-21"}
{"id": 10730662, "title": "GroenLinks wint met 'campagne van hoop'", "text": "Op het gezicht van GroenLinks-Kamerlid Kathalijne Buitenweg staat een grote glimlach als ze de landelijke exitpoll hoort. In de Eerste Kamer gaat de partij mogelijk van vier naar acht zetels. Haar lippen veranderen in een streep als ze hoort dat Forum voor Democratie op liefst tien zetels lijkt af te stevenen. ,,Ik ben natuurlijk heel erg tevreden over de winst die we lijken te behalen'', zegt de nummer 2 van de partij even later. ,,Maar iedereen heeft het ook over Forum. Inhoudelijk is er een wereld van verschil. Wij hebben een campagne van hoop gevoerd. Wij willen mensen samenbrengen, zij willen mensen uit elkaar halen. Wij willen het klimaat aanpakken, zij willen het klimaat ontkennen.'' Partijleider Jesse Klaver zei vorige week dat het een tweestrijd zou worden tussen zijn partij en de partij van Thierry Baudet. Als de peilingen kloppen, heeft Baudet meer aantrekkingskracht gehad op de kiezers dan Klaver. Buitenweg ziet het met lede ogen aan. ,,Veel kiezers zijn weggegaan bij de PVV, de VVD en het CDA.'' Volgens haar heeft de aanslag van maandag 'wel een effect gehad' op de verkiezingen. Kamerlid Nevin Özütok is 'een beetje flabbergasted'. ,,Maar dit is democratie, er was een duidelijke keuze, de kiezer heeft gesproken.'' De uitslagenavond bij GroenLinks in Utrecht begon met een minuut stilte voor de nabestaanden van de aanslag.", "published_at": "2019-03-21"}
{"id": 10730708, "title": "Forum wint in Maasdriel. Nieuwkomer stevent af op zeven zetels bij verkiezingen Gelderland", "text": "Bommelerwaardse gemeente omarmt nieuwkomer in Gelderse politiek. In Zaltbommel is Forum voor Democratie de derde partij. Wie Arjan de Kok uit Noordeinde, A. Roetert uit Geldermalsen en E. van Roozendaal uit Wadenoijen zijn, in het provinciehuis in Arnhem hebben ze geen idee. Toch zijn dit nog maar drie van de mensen van Forum voor Democratie die binnenkort mogelijk 7 van de 55 zetels in de Gelderse Staten zullen innemen. Mede dankzij heel veel stemmen uit de Bommelerwaard. In Maasdriel was FvD zelfs met afstand de grootste partij. VVD-voorman Jan Markink en D66-lijsttrekker Michiel Scheffer verbaasden zich gisteravond in het provinciehuis in Arnhem over de winst van de nieuwkomer in de Gelderse politiek. Nooit gezien tijdens de campagne, nooit gehoord tijdens debatten, onzichtbaar, waren de reacties na de exitpoll. De gevestigde partijen weten niet wat ze aan FvD hebben. Of er met de partij kan worden samengewerkt? Geen flauw benul. De grote winnaars van de verkiezingen ontbraken gisteravond ook op de verkiezingsbijeenkomst in de Gelderse hoofdstad. 'Geweldige uitslag' De Kok sprak gisteravond over een 'geweldige uitslag'. Die had zijn partij mede te danken aan een groot aantal stemmen uit de Bommelerwaard: meer dan 1500 in de gemeente Zaltbommel en maar liefst 2263 in Maasdriel. In die gemeente was de PVV in 2015 nog dé winnaar. Maasdriel was met 18 procent stemmen voor de partij van Wilders toen zelfs de gemeente met het hoogste percentage PVV-stemmers van de hele provincie. Forum komt nu nog sterker uit de bus met 21 procent van de Maasdrielse kiezers. De PVV levert in Maasdriel 500 kiezers in, ongeveer een derde van de stemmen van vier jaar geleden. GroenLinks is in Maasdriel enorm gegroeid. Trok de partij in 2015 nog 240 stemmen, dit keer waren het er 677. De winnaars van 2015, CDA en VVD, zien zich dit jaar gepasseerd door nieuwkomer FvD. Opmerkelijk is dat de twee partijen nagenoeg hetzelfde aantal kiezers trokken. Dat de SGP in Zaltbommel met net geen 2300 stemmen de grootste partij werd, mag geen verrassing heten. Wel dat het nog 200 stemmen meer waren dan bij de verkiezingswinst in 2015. Vier jaar terug was het CDA in Zaltbommel nog de nummer twee tijdens de Statenverkiezingen. Dit keer zijn de christendemocraten gepasseerd door zowel de VVD als Forum. Of er straks nog streekgenoten in Provinciale Staten zijn terug te vinden, is nog maar de vraag. Op basis van het vermoedelijke aantal zetels is Engelina van Steenbrugge uit Gameren op plek 9 van het CDA de enige die nog in de buurt komt van een zetel. De voorkeursstemmen per kandidaat worden later deze week vastgesteld.", "published_at": "2019-03-21"}
{"id": 10730743, "title": "'Ik weet niet wie te feliciteren'", "text": "De Brabantse uitslagenavond in het Provinciehuis moest het gisteren (grotendeels) doen zonder grootste partij VVD, grote winnaar FvD en grote verliezer SP. Christophe van der Maat wist het zweet van zijn voorhoofd in de hal van het Provinciehuis. Als de exitpoll klopt, wordt zijn VVD weer de grootste partij in de Provinciale Staten van Brabant. Maar het is krap aan. Van der Maat voelt de hete adem van Forum voor Democratie in zijn nek. Dat wil zeggen: de hete adem van landelijk voorman Thierry Baudet. De provinciale lijsttrekker, Eric de Bie, is de afgelopen maanden onzichtbaar geweest. Ook tijdens de uitslagenavond in het Provinciehuis zijn de FvD'ers in geen velden of wegen te bekennen. Ook grote verliezer SP en grootste partij VVD volgen de resultatenavond grotendeels elders. ,,Forum is de grote winnaar en daar feliciteer ik ze mee. Maar ik weet niet wie ik moet feliciteren\", stelt Van der Maat. ,,Het succes van de partij van Thierry Baudet in Brabant is bij uitstek het bewijs dat de verkiezingen voor de Provinciale Staten toch vooral landelijke verkiezingen zijn.'' Voordat de Brabantse VVD-voorman terugkeert naar het Bossche Grand Café Silva Ducis, waar zijn partij de uitslagenavond volgt, laat hij weten blij te zijn met de voorlopige uitslag. ,,Na acht jaar als grootste partij worden we weer beloond. We gaan een goed proces creëren waarbij iedereen mag meepraten. We praten ook met de afvaardiging van Forum voor Democratie.'' Grote verliezer SP volgt de uitslag in het Bossche muziekcafé Lohengrin. Rond de exitpoll brengt lijsttrekker Maarten Everling een flitsbezoek aan de provincietoren. Hij baalt, zegt hij met een biertje in de hand. ,,Jammer. We hebben hard gewerkt de afgelopen vier jaar en in de campagne. Maar we blijven de grootste op links en gaan wat dat betreft altijd door.\" Het luidste gejuich van de avond komt van het grote GroenLinks-gezelschap midden in de gezellig volle Bois-le-duc zaal, waar op een groot scherm (heel) langzaam maar zeker meer uitslagen binnenkomen. Lijsttrekker Hagar Roijackers straalt. ,,Ik ben blij en trots dat zo veel Brabanders hebben gekozen voor een groener, gezonder en socialer Brabant. Wij zijn in grootte niet aan zet om als eerste gesprekken te voeren. Maar we zijn wel gegroeid, en flink ook.\" Met andere woorden: GroenLinks aast op een plekje in de coalitie. Dat geldt ook voor het CDA van Marianne van der Sloot. Zij is al net zo overtuigd van haar kansen. ,,Prima uitgangspositie.\" Stijn Smeulders (PvdA) en Anne-Marie Spierings (D66) vertellen dat ze eigenlijk wel tevreden zijn met de voorlopige uitslag - al groeien beiden niet. PVV'er Alexander van Hattem houdt de moed er ook in, ondanks de knauw voor zijn partij. ,,Ik blijf heel optimistisch, hoeveel zetels we ook halen. We zetten ons met onverminderde kracht in voor onze kiezers, of dat nou met één zetel is of met tien.\"", "published_at": "2019-03-21"}
{"id": 10730750, "title": "Driekopper. TONY VAN DER MEULEN Column", "text": "tonyvandermeulen In de gladde wereld van ons, de natscheerders, wordt enigszins meewarig gekeken naar de droogscheerders. Het elektrische scheerapparaat is ooit het symbool geweest van de vooruitgang, maar wij, de ambachtelijke natscheerders, behoren nu met ruim 70 procent weer tot een comfortabele meerderheid. Er is nog meer wetenschappelijk onderzoek vereist, maar ik vermoed dat de meeste droogscheerders bange mannen zijn: de ongefundeerde angst voor het vlijmscherpe scheermes. Uit onverdachte hoek kwam er deze week nog een nieuw en verrassend bezwaar tegen het droogscheren bij: de gepensioneerde Philipsonderzoeker André Garenfeld heeft ontdekt dat met het bekendste Philipsscheerapparaat, de driekopper, de rechter wang gladder wordt dan de linker. De drie mesjes draaien immers alle drie dezelfde kant op. De uitvinder: 'Daardoor scheert het apparaat op de rechter gezichtshelft anders dan op de linkerhelft'. In alle eerlijkheid begrijp ik hier echt helemaal niets van, maar dat maakt het bericht juist zo fascinerend. Veel nieuws is nogal voorspelbaar. Ik word daarom altijd weer vrolijk van iemand die iets volstrekt onbegrijpelijks met veel aplomb beweert. Want waarom maakt het voor die driekopper iets uit welke wang hij scheert? Maar dat doet er allemaal niet meer toe: André heeft nu een officieel patent gekregen op zijn oplossing. Het ene roterende mesje draait naar links, het andere naar rechts en het derde is de CDA-variant: het kan beide kanten op. Is de Raad van Bestuur van het Philipsconcern in spoedzitting bijeengekomen? Juist niet, ze hebben er geen zin in. In de moderne communicatiepraat heet dat: 'Het past niet in de roadmap van het bedrijf'. De droogscheerder loopt inmiddels mooi voor schut met zijn ene stoppelwang. En er is al zoveel onzekerheid in de wereld.", "published_at": "2019-03-21"}
{"id": 10730806, "title": "VVD houdt Forum van het lijf", "text": "Forum voor Democratie is ook in Brabant de grote winnaar van de provinciale verkiezingen. De opluchting bij de gevestigde partijen was voelbaar toen de VVD volgens de exitpoll de grootste leek te blijven. De liberalen behalen volgens die uitgebreide Brabantse peiling van bureau Ipsos 15,9 procent van de stemmen, tegenover 14,1 procent voor Forum voor Democratie (FvD). Daaruit zou volgen dat de VVD tien van de 55 zetels in de Brabantse Staten verovert, en FvD op acht blijft steken. Bij die getallen past nog wel een groot voorbehoud. De VVD krijgt volgens de poll namelijk de laatste van acht restzetels. Als die zetel toch van eigenaar wisselt, komt uitgerekend de FvD als een van de eersten daarvoor in aanmerking. Daarbij is het dus niet ondenkbaar dat beide partijen in zetels zelfs gelijk eindigen. Sterker nog: met ruim éénderde van de stemmen geteld werd de restzetel voorlopig aan FvD toebedeeld. Maar zelfs als dat zo is, ligt de bal voor de vorming van een nieuw provinciebestuur bij de VVD. Die coalitie zal lijsttrekker Christophe van der Maat dan wel deels met andere partijen moeten smeden. Alle vier de partijen die in Brabant de afgelopen vier jaar aan de knoppen zaten, schreven namelijk in meer of mindere mate rode cijfers. De SP kreeg de grootste klappen, en gaat volgens de eerste poll van negen naar vijf of zes zetels. De PvdA bleef volgens de poll in zetels gelijk, maar dreigde de vierde zetel in de loop van de verkiezingsnacht toch kwijt te raken. Het verlies bij D66 - van zeven naar vijf zetels - viel dan weer mee; de partij lijkt de afgelopen weken iets te zijn opgekrabbeld. Mogelijk ten koste van GroenLinks, dat wel van drie naar vijf ging, maar op iets meer hoopte. Het CDA is in Brabant de komende vier jaar de derde partij; met zeven of acht zetels noteerde ook de grootste oppositiepartij een klein verlies. De PVV verloor fors terrein aan FvD en zakte van zeven naar vier. Den Bosch In Den Bosch werd de VVD met 16 procent van de stemmen met enige afstand de grootste, al verloor de partij ook hier iets. De Brabantse hoofdstad volgde grotendeels de trends die in heel Brabant te zien waren: licht verlies voor bijna alle grotere partijen, winst voor GroenLinks en een grootste entree van FvD, dat in Den Bosch de tweede partij werd. In het traditionele bolwerk Oss wist de SP zich net te handhaven als grootste partij, al verloren de socialisten daar ook. FvD werd in Oss de tweede partij. In Meierijstad was het CDA - net als in de meeste plattelandsgemeenten in Oost-Brabant - de grootste. Wel verloren de christendemocraten flink wat terrein. Opvallend was dat Code Oranje zelfs hier geen voet aan de grond kreeg (0,8 procent van de stemmen). Dat terwijl lijsttrekker Laurens van Voorst juist zeer succesvol was bij de herindelingsverkiezingen. Ook in Boxtel werd het CDA de grootste partij, nipt voor VVD en FvD. In Waalwijk werd Forum voor Democratie de grootste partij. In Eindhoven werd de VVD nipt de grootste.", "published_at": "2019-03-21"}
{"id": 10728105, "title": "Lezersbrieven", "text": "Stuur uw mening naar brieven statement over terrorisme Neem een voorbeeld aan premier Jacinda Ardern 'Terrorist Christchurch deed inspiratie op in Frankrijk' (AD 20-3). Een zwarte dag en een confrontatie met de kwetsbaarheid van het bestaan, anders kan ik de aanslag in Nieuw-Zeeland waarbij meer dan vijftig onschuldige mensen het leven lieten, niet omschrijven. Het is terecht dat de Nieuw-Zeelandse premier Jacinda Ardern de naam van deze terrorist nog langer weigert te noemen. Ze wil hem geen platform bieden en hem niet de roem verlenen waar hij zo naar verlangt. Ze roept eenieder op dit standpunt te volgen en het voortaan alleen nog maar te hebben over de mensen die omkwamen. Een statement dat om navolging vraagt. In het AD wordt de naam van deze massamoordenaar elf keer voluit geschreven! 'Less is more', mag het een onsje minder? Henk Enkelaar, Leusden. optreden bij aanslag Leiding politie geeft veel te veel van tactieken prijs Niets dan lof over hoe er door de dienders gewerkt is bij de aanslag in Utrecht maandag. Wat mij echter als gepensioneerd rechercheur vreselijk irriteert is dat leidinggevenden zo graag willen vertellen hoe goed de politie wel niet is en dan ook vertellen hoe ze bij de verdachte gekomen zijn. Hierbij worden keer op keer opsporingstactieken en -technieken prijsgegeven. Waarom criminelen wijzer maken dan dat ze al zijn? De Nederlandse politie is wat dat betreft naïef, een padvinderij. Voor de uitvoerenden niets dan lof. Maar de leiding moet eens ophouden met vertellen hoe goed jullie zijn. Cees van Rijn, gepensioneerd rechercheur, Utrecht. bouwvakkers met bloemen Deze foto zegt echt alles 'Bouwvakkers leggen bloemen' (foto 20-3). Bedankt en mijn compliment voor het plaatsen van die álleszeggende foto. Van alle foto's die de revue zijn gepasseerd maakt deze de meeste indruk. Erni Terpstra, Uithoorn. bouwvakkers met bloemen ii Haal het plastic er liever af Een prachtig gebaar om bloemen op zo'n plek neer te leggen. Maar ik snap niet waarom de mensen niet de moeite nemen om dat plastic eraf te halen. Het staat veel mooier. En bij het opruimen van de bloemenzee kunnen ze de bloemen composteren. Nu wordt alles met het plastic vernietigd. Anjes van Hulzen. black-out mark rutte Bij nood, roep een vrouw! 'Rutte scoort met noodkreet om Caroliene' (AD.nl). Zelfs de minister-president roept in nood om een vrouw! Carla Bernoster, Vlaardingen. brieven over baudet Terecht dat hij doorging Met verbazing lees ik de domme brieven met kritiek op Thierry Baudet van FvD. Hij liet een partijbijeenkomst vlak na de aanslag in Utrecht gewoon doorgaan. Deze mensen begrijpen kennelijk niet dat stoppen met campagnevoeren juist toont dat de daders hebben gewonnen. Ron Hagenstein, Amsterdam. brieven over baudet II Hij heeft ruggengraat en buigt niet voor crimineel De meeste lezers waren gisteren negatief over de partijbijeenkomst van Thierry Baudet maandag. Maar men kan met evenveel recht stellen dat hij de enige partijleider is die genoeg ruggengraat heeft om niet te buigen voor een doorgesnoven crimineel, junk en moordenaar. Elke zaak heeft meerdere kanten, ook deze. J. van den Berg, Haastrecht. ergernissen Ook een politicus doet er soms beter aan te zwijgen Ik heb me knap geërgerd aan twee zaken. Ten eerste: alle verkiezingsdebatten gingen over landelijke zaken, geen krant, tv-programma of politicus besteedde aandacht aan de provincies. De tweede ergernis betreft de aanslagen en dat links en rechts elkaar beschuldigen. Je kunt niet zeggen dat Nederlanders verantwoordelijk zijn voor de aanslagen in Nieuw-Zeeland, zoals links doet. Net zo min als je links de schuld kan geven van de aanslag in Utrecht, zoals rechts doet. Soms is zwijgen zaliger dan spreken, ook voor politici. Reinier Flinterman, Monster. Tekst & uitleg Dank voor de toelichting 'Tekst & Uitleg' (Meningen 20-3). Ik ben blij dat de hoofdredactie heeft gereageerd op de verschrikkelijke foto die dinsdag op de voorpagina stond. Die keuze kan ik nu beter begrijpen, hoewel ik er nog wel moeite mee heb. In ieder geval dank voor de uitleg. Nanny Barthen, Den Haag. column marieke dubbelman Zij bezorgde mij kippenvel 'Mijn hart bonkt' (AD 19-3). Ik wil Marieke Dubbelman een dikke pluim geven. 'Mijn tranen bewaar ik tot vanavond als mijn kinderen in hun bed liggen.' Kippenvel. Edwin de Boer, Groningen.", "published_at": "2019-03-21"}
{"id": 10728106, "title": "Uitstel brexit is beter dan een no deal. Hans van Soest Commentaar", "text": "De irritatie bij de EU over de Britse regering is al een tijdje zichtbaar. De regeringsleiders bespreken vandaag het verzoek van de Britse premier May om de brexit drie maanden uit te stellen. Hoewel de ergernis terecht is, is het te hopen dat het gezond verstand het op de EU-top wint van de irritatie. De Britse politiek laat al jaren een zeldzaam vertoond staaltje incompetentie zien. Het begon met de toenmalige premier Cameron die alleen om zijn eigen hachje te redden een referendum uitschreef over het lidmaatschap van de Europese Unie zonder dat er was nagedacht wat te doen als een meerderheid 'leave' zou stemmen. En toen dat gebeurde, namen een hoop pleitbezorgers van de brexit de kuierlatten. Camerons opvolger May begon vervolgens te onderhandelen zonder eerst te kijken waar er steun voor was in haar parlement. En nadat er na ruim twee jaar onderhandelen een akkoord lag met de EU over hoe de relatie tussen het Verenigd Koninkrijk en de Unie er na een brexit uit moest zien, bleek er in dat parlement voor geen enkel scenario een meerderheid. Het enige wat May nog kan, is uitstel vragen van de brexit die op 29 maart zou ingaan. Maar dan moeten wel alle andere lidstaten daarmee instemmen. Zelfs premier Rutte, binnen de EU een van de grootste pleitbezorgers voor een goede relatie met de Britten, heeft zijn geduld verloren. Heeft uitstel wel zin als de Britten niet weten wat ze willen? ,,Dan blijven we maar in cirkeltjes draaien'', zei hij vorige week nog. Niemand in de EU wil heronderhandelen en drie maanden uitstel leidt ook nog eens tot problemen, omdat er in de tussentijd Europese verkiezingen worden gehouden terwijl het VK dan formeel nog lid is van de EU. Allemaal heel lastig, maar er moet worden gezocht naar een pragmatische oplossing. Anders vertrekt het VK over een dikke week zonder een akkoord en daar heeft zeker ons land als belangrijke handelspartner veel last van. Het kost duizenden banen. Dat is een goede reden de ergernis even door te slikken. h.vansoest", "published_at": "2019-03-21"}
{"id": 10728109, "title": "Onbegrijpelijk dat die crimineel vrij rondliep. tramschutter", "text": "'Hoe liep tramschutter tegen de lamp en antwoorden op zeven andere vragen' (AD 20-3). Het antwoord op de vraag waarom de schutter in Utrecht niet achter tralies zat, stemt lezers boos en bedroefd. 'Onze rechtsstaat laat kennelijk te wensen over.' Hoe moet ik dit mijn kinderen uitleggen? In de krant van woensdag worden zeven vragen beantwoord over de aanslag in Utrecht. Het antwoord op vraag 3 - 'Waarom zat hij niet in hechtenis?' - stemt me droevig. Onze rechtsstaat laat klaarblijkelijk te wensen over. Ik kan mijn kinderen niet uitleggen waarom iemand voor 'vergrijpen van dit relatief kleine kaliber' niet meteen achter de tralies hoeft. Het gaat hier over winkeldiefstal. Een rechter geeft niet zomaar vier maanden voor een inbraak, want er blijkt veel meer aan de hand. Daarbij wordt gezegd dat de gronden om hem vast te houden onvoldoende werden geacht. Schande dat de mazen in de wet zo groot zijn. Schande dat de rechterlijke macht zo faalt. Schande dat dit überhaupt heeft kunnen gebeuren. L. Smitskamp, Gouda. Sluit hem op in Turkije, dat is veel goedkoper Nederland is met 250 euro per dag Europees kampioen detentiekosten. Dit is exclusief de observaties van het Pieter Baan Centrum, psychiaters, psychologen, gedragstherapeuten, reclasseringsambtenaren, sociaal werkers en advocaten. En veel duurder dan het gemiddelde vijfsterrenhotel in ons land. Veel eenvoudiger, goedkoper en veiliger voor iedereen in ons land is het als zo'n zwaar gestoorde recidivist teruggezet wordt naar waar hij ooit vandaan kwam: Turkije. Terug naar Tayip Erdogan, zijn president. Met Erdogan zouden we een financiële regeling moeten treffen voor een sobere detentie in Turkije. Letterlijk een water-en-broodregime in een betonnen cel zonder de voorzieningen die gedetineerden in Nederland krijgen. Ik denk dat 5 euro per dag voor een dergelijke detentie in Turkije meer dan voldoende is. Veel goedkoper dus. Volgens mij is hierover best te dealen met Erdogan, dan doet hij ook nog iets goed, in plaats van ons uitschelden voor fascisten. Wim Vreeswijk, Utrecht.", "published_at": "2019-03-21"}
{"id": 10728188, "title": "Weer een crimineel die de naam Allah erbij sleept", "text": "De aanslag in Utrecht lijkt gepleegd door een crimineel met een drank- en drugsprobleem die plots Allah erbij haalt als ideologische pijler voor zijn daad. Een scenario dat vaker voorkomt. Op 14 juli 2016 rond 23 uur rijdt de Tunesiër Mohamed Bouhlel in een gehuurde vrachtwagen de boulevard van het Franse Nice op. Hij stuurt zijn vehikel de stoep op en rijdt in op de mensenmassa die daar de Franse nationale feestdag viert. Bouhlel stopt pas als politiekogels een einde maken aan zijn leven. Achter hem liggen dan 86 doden en 458 gewonden. Als de doopceel van de aanslagpleger wordt gelicht, komt er een mislukt leven boven: los-vaste baantjes, kleine criminaliteit, mishandeling, wapenbezit, een gesprongen huwelijk, financiële problemen. De Tunesiër werd geregeld dronken gezien, had zeer wisselende seksuele contacten met vrouwen én mannen. Twee dagen na de aanslag werd de daad geclaimd door IS en bleek Bouhlel, die bij geen enkele inlichtingendienst bekendstond, razendsnel geradicaliseerd. In de twee weken voor de aanslag bekeek hij dagelijks jihadistische propaganda, via via zou hij contact hebben gehad met de terreurgroep. Zelf liet Bouhlel geen verklaring voor zijn daad na. De Tunesiër is een van de voorbeelden van het diffuse karakter van terroristische aanslagen: er is lang niet altijd een heel duidelijk en eensluidend motief. Dat lijkt vooralsnog ook te gelden voor de aanslag in Utrecht, afgelopen maandag. Gökmen Tanis had een fors strafblad en wisselde perioden van vroomheid af met drank- en drugsgebruik. Toch laat hij in zijn vluchtauto een briefje achter waarin hij verwijst naar Allah en zijn 'moslimbroeders'. Wat er nog meer op het briefje staat, of het een verklaring is voor zijn daad, is nog niet bekend. Ook Tanis stond, net als Bouhlel, niet bekend als geradicaliseerd. Wel heeft hij twee broers die zeer religieus zijn. Een is aanhanger van een Turkse, radicale en anti-democratische organisatie. Triggermoment Maar wát deed Tanis tot zijn daad komen? ,,In veel terreurzaken is er bij de dader een triggermoment geweest, iets dat hem het besluit deed nemen om daadwerkelijk over te gaan tot actie'', zegt Daan Weggemans, terreurexpert en onderzoeker van (de)radicalisering aan de Universiteit Leiden. ,,Dat kan op groot maatschappelijk niveau zijn, zoals een bombardement, of onrust rond Mohammedcartoons. Of heel persoonlijk: de dood van een vriend, of iemand in je omgeving die iets doet.'' Zo gaat in 2016 een Afghaanse vluchteling met een mes en een bijl tekeer in een Duitse regionale trein. Hij steekt er vier mensen dood en wordt later zelf door de politie doodgeschoten. Een dag later duikt een video op waarin hij trouw zweert aan IS. Maar het onderzoek wijst ook uit dat hij kort voor zijn daad te horen heeft gekregen dat een vriend van hem was omgekomen in Afghanistan en dat hij daarom wraak wil nemen op de 'ongelovigen'. Weggemans: ,,Bij radicalisering zijn er altijd drie relevante domeinen: ideologisch, sociaal en praktisch. Het is nu erg interessant om een beeld te krijgen van dat ideologische proces. Mogelijk krijgen we daar meer zicht op als de inhoud van het gevonden briefje bekend wordt.''", "published_at": "2019-03-21"}
{"id": 10728846, "title": "Scholier Charly T. veroordeeld voor misbruik in Spanje", "text": "De Nederlandse scholier Charly T. is in Spanje veroordeeld tot anderhalf jaar cel en twee maanden ondertoezichtstelling wegens seksueel misbruik van twee Britse meisjes in een bungalowpark. T. hoeft niet daadwerkelijk de cel meer in. In Spanje hoeft dat niet voor celstraffen tot twee jaar, als je de bijbehorende boete maar betaalt. Charly T. (17) werd vorige week onverwacht vrijgelaten en mocht de uitspraak van zijn zaak in Nederland afwachten. Het is nog onduidelijk of hoger beroep wordt aangetekend, zegt zijn advocaat. ,,Pas daarna is de veroordeling van T. definitief.'' De familie van T. is erg teleurgesteld over het vonnis, meldt PrisonLaw, de juridische organisatie die de belangen van de Nederlandse scholier behartigt. T. zat sinds augustus vorig jaar vast, na een beschuldiging van seksueel misbruik. Op zijn laatste vakantiedag sprak hij af met twee Engelse meisjes van 12 en 14 jaar oud, die hij tijdens zijn vakantie had leren kennen. Ze dronken wodka en de meisjes werden daar behoorlijk dronken van. Eenmaal thuis verklaarden ze dat Charly T. hen had misbruikt. Maandenlang De jongen werd aangehouden en zat, ondanks het feit dat hij minderjarig is, maandenlang in voorarrest in een jeugdgevangenis, op een uur rijden van de stad Alicante. Volgens T. is er inderdaad het een en ander gebeurd, maar wel met wederzijds goedvinden. Zijn familie en vrienden vermoeden dat de jonge meisjes een excuus wilden verzinnen voor het feit dat ze alcohol hadden gedronken. Spanje treedt streng op tegen seksueel misbruik. Het land paste zelfs de wet aan na een geruchtmakende zaak waarbij een groep mannen lage straffen kreeg voor misbruik van een 18-jarige. Tegen T. had de Spaanse justitie vier jaar cel en een jaar ondertoezichtstelling geëist.", "published_at": "2019-03-21"}
{"id": 10728877, "title": "Heilig boontje. Column Özcan Akyol", "text": "Eerder deze week, tijdens het sporten, klonk plotseling het nummer Billie Jean van Michael Jackson door de fitnessruimte. Ik ging eens kijken wat er om me heen gebeurde, bij de andere aanwezigen. Dat werd al snel duidelijk: helemaal niets. Het zorgde voor de nodige relativering, want na het verschijnen van de documentaire Leaving Neverland, over het vermeende misbruik door de zanger, is publiekelijk de vraag opgeworpen of we nog wel naar de muziek van de King of Pop mogen luisteren. In Canada en Nieuw-Zeeland hebben verschillende radiostations het repertoire van de zanger in de ban gedaan. In ons eigen land draait de regionale zender Noord-Holland Radio zijn muziek niet meer, in elk geval tot er meer duidelijkheid komt over de betrouwbaarheid van de aantijgingen. En nu blijkt dat Albert Heijn overweegt om de playlist in de winkels aan te passen. ,,Of we dat gaan doen, bespreken we momenteel'', zegt een woordvoerder. ,,Muziek in onze winkels moet niet aanstootgevend zijn.'' Dat is een bijzonder standpunt voor een bedrijf dat sigaretten verkoopt en daarmee verslaving in de hand werkt, geen moeite heeft om vlees uit de bio-industrie in de schappen te leggen, jeugdig personeel slecht behandelt en bovendien bij bosjes energiedrankjes aan kinderen slijt. Het lijkt erop dat de supermarktketen vooral goede sier tracht te maken, en daarvoor de reuring rond Michael Jackson gebruikt. Maar als ze niet aanstootgevend wil zijn, op een geloofwaardige manier, moet ze eerst naar de eigen bedrijfsvoering kijken. Pas dan komt een boycot van muziek overtuigend over. Ik heb het trouwens nooit echt begrepen, dat verbannen van dode kunstenaars, omdat ze zich in hun persoonlijke levens hebben misdragen. Mijn favoriete schrijver, Louis-Ferdinand Céline, schreef antisemitische pamfletten, maar om die reden zijn de romans Reis naar het einde van de nacht en Dood op krediet niet minder sterk. De kunstenaar en zijn werk, dat zijn twee verschillende zaken. Laat iedereen zijn eigen morele afwegingen maken. Het is begrijpelijk dat er mensen zijn die het vervelend vinden om te luisteren naar iemand met een dubieus verleden. Maar als een commercieel bedrijf zich als een heilig boontje gaat gedragen, is dat vooral lachwekkend.", "published_at": "2019-03-21"}
{"id": 10730572, "title": "Jesse Klaver feliciteert FvD 'ondanks zorg'", "text": "Ja, er is winst, volgens de exitpoll een verdubbeling in de Eerste Kamer zelfs, maar er is ook teleurstelling. De verkiezingen waren volgens GroenLinks-leider Jesse Klaver een duel tussen zijn partij en Forum voor Democratie. Die strijd heeft Forum gewonnen. Maar GroenLinks-leider Jesse Klaver is ook opgetogen. Het lijkt er volgens hem op dat zijn partij 'de sleutel in handen heeft gekegen in de Eerste Kamer'. Hij bedoelt dat het kabinet met hulp van zijn partij een meerderheid voor zijn plannen kan krijgen in de Senaat. ,,Het kabinet heeft beloften gedaan. Klimaatbeloften. Daar zullen we ze aan houden.'' De landelijke exitpoll laat GroenLinks stijgen van vier naar acht zetels in de senaat; een evenaring van het record uit 1998. De Groenlinksers die zijn samengekomen in de Utrechtse uitspanning Winkel van Sinkel zijn een beetje van slag. De partij wint, voor de derde keer op rij, verkiezingen. Maar ze hebben ook de exitpolls van Forum voor Democratie gezien. De partij, de tegenpool van GroenLinks, glorieert. Maar volgens lijsttrekker voor de Eerste Kamer Paul Rosenmöller kan Rutte III niet om GroenLinks heen. ,,De coalitie is zijn meerderheid in de Eerste Kamer kwijt. Het kabinet heeft ons nodig als het de klimaatmaatregelen waar wil maken.'' Maar de coalitie kan ook naar rechts kijken, naar Forum voor Democratie. Willen ze wél steun van links, dan is GroenLinks niet de enige optie. Ze kunnen óók naar de PvdA - gepeild op zeven zetels - kijken. In elk geval CDA-leider Sybrand Buma zal liever zaken doen met de partij van Lodewijk Asscher dan met Klaver.", "published_at": "2019-03-21"}
{"id": 10730573, "title": "Asscher: 'Naar ons zal nu geluisterd worden'", "text": "De PvdA verliest waarschijnlijk een zetel in de Eerste Kamer, maar met zeven zetels kan de partij een steunpilaar worden voor de coalitie. ,,De PvdA zal ook na vandaag tégen slechte plannen stemmen'', zei PvdA-leider Lodewijk Asscher gisteravond in het café waar de partijtop zich verzameld had. ,,We stemmen voor goede plannen en zullen zelf voorstellen ontwikkelen. Ik hoop en ik verwacht dat daar naar geluisterd zal worden.'' Mogelijk kan de PvdA de regeringspartijen, die hun meerderheid in de senaat verliezen, straks steunen. ,,De Partij van de Arbeid verliest vandaag waarschijnlijk één zetel, maar wint aan vertrouwen. We zijn weer aan het groeien ten opzichte van de Tweede Kamerverkiezingen en de gemeenteraadsverkiezingen.'' Vorig jaar zei Asscher al dat hij bereid was het kabinet op onderdelen te steunen. ,,Zonder meerderheid in de senaat krijgen ze niets gedaan'', zei hij in een interview met deze krant. ,,Maar die samenwerking heeft wel een prijs.'' Asscher eiste toen onder meer dat de bezuinigingen op de huurtoeslag worden teruggedraaid.", "published_at": "2019-03-21"}
{"id": 10730575, "title": "Rutte zal moeten bellen, heel veel bellen", "text": "Het kabinet verliest zijn meerderheid in de Eerste Kamer. Rutte heeft vaker met dat bijltje gehakt. Het wordt wel een heel stuk lastiger dan voorheen. De nederlaag was ingecalculeerd. Premier Mark Rutte deed er gisteravond laconiek over: ,,Dat wordt veel koffie drinken en heel veel bellen.'' Maar nu 'zijn coalitie van VVD, CDA, D66 en ChristenUnie haar meerderheid in de senaat verliest, wordt het echt niet zo makkelijk. Ook al valt het verlies nog mee vergeleken met de peilingen. Wie dacht dat de Statenverkiezing gisteren een kans was het kabinet weg te stemmen, zal nog even geduld moeten hebben. Niet alleen omdat de nieuw gekozen Statenleden pas in mei de leden van de Eerste Kamer kiezen en de coalitie tot die tijd nog gewoon een meerderheid heeft, ook omdat Rutte wel wat gewend is. In zijn jaren als premier heeft hij het een groot deel zonder meerderheid in de senaat moeten doen. Na de Statenverkiezingen van 2011 kwam Ruttes gedoogcoalitie van VVD, CDA en PVV één zetel tekort voor een meerderheid. En Ruttes tweede kabinet van VVD en PvdA had geen enkele keer een meerderheid. Na de Statenverkiezingen van 2015 hielden de twee toenmalige regeringspartijen zelfs maar 21 senaatszetels over, nog minder dan de coalitie er straks overhoudt. Elke keer wist Rutte wisselende meerderheden te smeden voor zijn plannen. Iedereen die hem weleens bellend door de Haagse wandelgangen heeft zien lopen, hoorde hem dingen zeggen als: 'Je bent een kanjer' of 'Ik hou van je'. Rutte als compromispremier, die in een volstrekt versplinterd politiek landschap partijen aan zich wist te binden met extra geld voor onderwijs, het openhouden van een kazerne in Assen of het niet aanpakken van ambtenaren die homo's weigeren te huwen. Steunpilaar Rutte denkt dat kunstje te herhalen. Bellen. Dan weer neemt GroenLinkser Jesse Klaver misschien op. Rutte en Klaver hebben vorige maand al een keer geluncht. Ook PvdA-leider Lodewijk Asscher belt hij graag. Niet voor niets riep Rutte hem de avond voor de verkiezingen nog op de verschillen te overbruggen. Het lijkt er op papier op dat hij kan kiezen uit verschillende partijen voor steun. Toch zit Rutte niet in een luxe positie. Hij is gedwongen vooral naar partijen op links te kijken. Bellen met de PVV is zinloos, aangezien Geert Wilders al heeft aangekondigd geen compromissen te willen sluiten. Forum voor Democratie-leider Thierry Baudet wil wél samenwerken, maar wil dan wel de Klimaatwet van tafel. Iets waar Rutte binnen zijn eigen regeringscoalitie lastig de handen voor op elkaar krijgt. Dit kabinet wacht twee enorme klussen: de hele set klimaatmaatregelen en een nieuw pensioen-akkoord. Bij het eerste onderwerp is het kabinet de linkse oppositie al tegemoetgekomen door aan te kondigen dat er een CO2-heffing komt voor bedrijven en de belasting op de energienota voor huishoudens wordt verlaagd. En Rutte kondigde meteen aan dat hij ook voor nieuwe pensioenwetgeving breed draagvlak zoekt. Hij bedoelde: GroenLinks en PvdA, help mee! Zelf zegt hij er alle vertrouwen in te hebben. ,,We zijn toch een land van compromissen.'' En ook in de rest van de coalitie is geen sprake van paniek. Er is de vaste overtuiging dat ook andere partijen er uiteindelijk met elkaar willen uitkomen. Al was het maar omdat de val van het kabinet volgens geen van de middenpartijen iets zal oplossen. Dan zijn hun leiders na volgende verkiezingen toch weer tot elkaar veroordeeld in een formatie. Maar er is wel iets veranderd. Iedereen is minder genegen compromissen te sluiten met de VVD-leider nu de praktijk telkens uitwijst dat je daarvoor bij volgende verkiezingen wordt afgestraft. Klaver, Asscher: iedereen zal zijn huid dit keer nog duurder willen verkopen. Rutte zit in een klem. Aan de ene kant partijen die een hoge prijs vragen voor steun, van de andere kant zijn eigen partij de VVD die zwaar onder druk staat. De gigantische verkiezingsoverwinning van FvD heeft laten zien dat de liberalen op rechts een fors gat hebben laten vallen. Nog meer compromissen sluiten maakt dat gat alleen maar groter. Nu al klagen veel VVD'ers dat hun partij te onzichtbaar is geworden. Rutte is gisteravond al opgewekt begonnen met het bellen van andere partijleiders om hen te feliciteren met hun overwinning. Maar om zijn kabinet de eindstreep te laten halen, moet hij ook de onrust in zijn eigen partij bezweren. Dat wordt een hoge telefoonrekening de komende maanden.", "published_at": "2019-03-21"}
{"id": 10730576, "title": "Zetelaantal voor VVD te weinig om te feesten", "text": "De VVD blijft met een beperkt zetelverlies landelijk de grootste partij, maar ziet in Forum voor Democratie opeens een forse concurrent opdoemen. Er gingen dan ook geschokte reacties door de zaal, toen iets na negenen bleek dat FvD de grootste partij in Zuid-Holland lijkt te gaan worden. Dat de VVD in provincies als Noord-Brabant en Gelderland wél won, verzachtte die pijn. Maar, heel opvallend: bij de eerste exitpoll - waaruit bleek dat de VVD landelijk de grootste blijft - steeg nauwelijks gejuich op in het Bossche café waar de liberalen zich verzameld hebben. Premier Mark Rutte is niet verrast door het verlies voor de coalitiehad. ,,Dat betekent veel koffiedrinken, en nog meer bellen.'' Hij telt ook zijn zegeningen: de VVD is niet alleen opnieuw de grootste, maar ook 'de enig overgebleven volkspartij', zei hij, die laag en hoog, stad en platteland, weet te verbinden. Fractieleider Klaas Dijkhoff had voor Forum een speciale boodschap: ,,Ik hoop snel te weten te komen wie het zijn'', verwees hij naar alle Statenleden van de partij die vooraf niet met de pers (mochten) praten. ,,Want bij veel stemmen krijgen hoort dat je verantwoordelijkheid neemt, dat je samenwerkt met anderen.'' Annemarie Jorritsma, VVD-lijsttrekker voor de senaat is teleurgesteld: ,,Je hoort mij niet roepen: 'Hoi hoi hoi, wat een mooie uitslag.' Ja, we zijn de grootste. Maar met twaalf zetels, daarvan ga ik niet op de tafels dansen.''", "published_at": "2019-03-21"}
{"id": 10730578, "title": "D66 verliest, maar doet het beter dan verwacht", "text": "D66 verliest terrein in de senaat, maar niet zoveel als vooraf gepeild. De democraten schatten in dat veel kiezers de partij nog blijven vinden door het vergroende profiel en een verjonging van het leiderschap. Kijk op de site bij /video voor alle reacties op de verkiezingsuitslagen De democraten behouden vermoedelijk zeven van de tien senaatszetels. Een teruggang naar vijf zetels werd door de peilers verwacht. ,,Ik draai er niet omheen: we hebben ingeleverd'', zei partijleider Rob Jetten gisteravond. ,,Maar niemand had verwacht dat we het beter zouden doen dan de peilingen. De kiezer waardeert dat we verantwoordelijkheid durven nemen. De basis is gelegd voor de weg naar boven. Richting de Europese verkiezingen in mei.'' Het afgelopen jaar was pittig. Het kabinet gooide het referendum in de prullenmand. Alexander Pechtold trad af na schandalen in de privésfeer. De nieuwe leider Jetten is jong en onervaren. Hij maakte wél indruk tijdens een fel verkiezingsdebat met PVV-leider Wilders.", "published_at": "2019-03-21"}
{"id": 10730731, "title": "Stadhuis, Binnenhof en stations beveiligd", "text": "De beveiliging rondom het Haagse stadhuis het Binnenhof en de stations in Den Haag is gisteren opgeschaald, na een dreigtelefoontje naar de gemeente. Een man zou een geschil over een uitkering hebben met de gemeente. De bedreigingen werden uiterst serieus genomen. Daarom werd uit voorzorg de beveiliging op diverse plekken flink opgeschroefd. Rond 18.00 uur hield een arrestatieteam in Nieuwegein een 36-jarige man zonder vaste woon- of verblijfplaats aan. Hij wordt ervan verdacht de bedreigingen te hebben geuit. De man belde zelf met het alarmnummer 112, voordat hij werd aangehouden.", "published_at": "2019-03-21"}
{"id": 10730732, "title": "Forum is in één klap de grootste", "text": "Forum voor Democratie maakt in de Provinciale Staten van Zuid-Holland een stormachtige entree. Op basis van de prognoses wordt de partij in één klap de grootste. Ze krijgt vanuit het niets 10 van de 55 zetels, één meer dan de VVD. Winst is er ook voor GroenLinks (van 3 naar 5 zetels) en 50-Plus (van 2 naar 3 zetels). Denk is nieuw in de provincie en krijgt 2 zetels. Lijsttrekker Rob Roos van Forum voor Democratie had best een goede uitslag verwacht, maar zo goed? ,,Dit is natuurlijk een fantastisch resultaat'', zegt hij. ,,Alles valt en staat met de opkomst. FvD'ers zijn toch mensen die ervoor gaan, zo blijkt.'' Zo'n wervelende entree als FvD maakt is deze eeuw nog niet eerder vertoond. Toen de PVV in 2011 voor het eerst haar opwachting maakte in Zuid-Holland, haalde de partij 8 zetels. De partij van Wilders, in Zuid-Holland geleid door Henk de Vree, levert bij deze verkiezingen flink in en raakt de helft van haar 8 zetels kwijt. Andere verliezers zijn de VVD (van 10 naar 9 zetels), D66 (van 7 naar 4 zetels), het CDA (van 7 naar 4 zetels) de SP (van 5 naar 2 zetels) en de SGP (van 3 naar 2 zetels). ,,Als dit zo blijft is het een politieke aardverschuiving'', zegt de Boskoopse VVD-lijsttrekker Floor Vermeulen over de winst van Forum. Bij GroenLinks gaat de vlag uit. ,,Hartstikke mooi, deze uitslag. Ik denk dat we in de provincie, maar ook landelijk, heel goed oppositie hebben gevoerd. Daar worden we nu voor beloond'', meent provinciaal voorman Berend Potjer. Over de winst van Forum zegt hij: ,,Het zijn proteststemmen tegen het rechtse kabinet.'' De PvdA is al net zo vrolijk, ook al blijft de partij op 5 zetels staan. Maar de sociaal-democraten hadden bij de landelijke verkiezingen en de gemeenteraadsverkiezingen nog flink verloren. ,,Als dit de uitslag blijft, zijn we echt heel erg blij'', zegt lijsttrekker Anne Koning. ,,Soms ben je hot, soms niet. Wij zijn het nu even niet'', zegt Lies van Aelst, lijsttrekker van de SP in Zuid-Holland over het verlies van 3 zetels. Over de winst van Forum is de Gorinchemse duidelijk: ,,De kiezer heeft altijd gelijk. Ik vind het wel zorgelijk dat ik ze bij geenéén debat heb gezien. Ik hoop dat ook deze Statenleden zich gaan inzetten voor de provincie en dat ze deze verkiezingen niet alleen hebben gebruikt voor de Eerste Kamer.'' Ria Oosterop-van Leeuwen van D66 had er al een beetje rekening mee gehouden dat ze wat zetels zou moeten inleveren. ,,De uitslagen van de provinciale verkiezingen weerspiegelen vaak het landelijke beeld. Wij zitten landelijk in de regering en dat kost altijd stemmen.'' Het college van GS (gevormd door VVD, D66, CDA en SP) kon de afgelopen vier jaar bogen op een krappe meerderheid van eerst 29 en vervolgens 28 zetels. Die meerderheid is als sneeuw voor de zon verdwenen. De coalitie houdt nog 19 zetels over. De uitslagen en de zetelverdeling zijn nog gebaseerd op de exit-polls. Er kunnen nog wijzigingen optreden. De uitslagen van de meeste gemeenten kwamen pas ver na middernacht binnen.", "published_at": "2019-03-21"}
{"id": 10730734, "title": "Caroliene. SJAAK BRAL Column", "text": "T egenwoordig ga je 'viral' als je een blooper maakt als BN'er. Zulks overkwam Mark Rutte bij het tv-debat aan de vooravond van de Provinciale verziekingen. Hij was even de weg kwijt en riep vertwijfeld 'Caroliene!' Caroliene bleek geen beschermheilige maar zijn assistent. Het is een groot gevaar als mensen twee dingen aankondigen: het eerste ding is er vrijwel altijd, het tweede ding verdwijnt echter in de spelonken van de tijd. 'Ik zou graag twee dingen willen zeggen: A, het is ', waarop de uiteenzetting volgt. Edoch, van B horen we nooit meer iets. Als je twee dingen wilt zeggen, moet je twee dingen in je kop houden. Maar de kop van Rutte liep inmiddels over na de hectische gebeurtenissen van maandag. Dat werd hem vergeven. Men was allang niet meer geïnteresseerd in wat hij wilde zeggen - dat zijn we al jaren niet meer - maar wie was toch Caroliene? Het blijkt de dochter van Loek Hermans te zijn. Niet bepaald een aanbeveling. Hermans bleek in zijn politieke carrière een echte VVD'er: hij kwam meerdere malen in opspraak. Zo was hij toezichthouder bij het Waarborgfonds Sociale Woningbouw toen woningbouwvereniging Vestia een miljardenverlies leed - onder de toeziende ogen van Loek, dus. Doordat andere corporaties de financiële klap moesten opvangen, trad een verstoring op de woningmarkt op waar we tot op de dag van vandaag de gevolgen van voelen. Er zijn mede hierdoor veel te weinig sociale huurwoningen gebouwd. Loek was tevens president-commissaris bij zorgbedrijf Meavita, dat failliet ging waardoor twintigduizend werknemers op straat kwamen te staan. Deze zaak schikte Hermans en betaalde met zijn bestuurders 65.000 euro. De liberale topman had bovendien een stapel bijbanen waar een gewoon mens een burn-out van zou krijgen. Laat ik de lange lijst van onbeschaamdheden niet vervolgen maar 'machtsmisbruik' is een term die veel valt. Of het nu gaat om het crematieschandaal dat VVD-compaan Henry Keizer de kop kostte of beschuldigingen vanuit de eigen partij. 't Is maar te zeggen: ik hoop dat Caroliene er een andere moraal op nahoudt. Zeker nu we weten dat zij met haar neus in het Torentje van Rutte zit.", "published_at": "2019-03-21"}
{"id": 10741448, "title": "Dick Brunabankje is er eindelijk", "text": "Er is lang voor gepleit en nu is het er: een Dick Brunabankje. Zaterdag werd een plaquette ont- huld op het bankje in het Kromme Rijnpark in Utrecht, waar de in 2017 overleden schepper van nijntje vaak zat. De plaquette is een initiatief van de stichting Kromme Rijnpark en werd onthuld door de maker, illustrator Brigida Almeida, en Wim Kok, voorzitter van de stichting Krommerijnpark. Dat gebeurde tijdens de opschoondag in het park. Naast de plaquette is er ook nog een figuur van een engel te zien, met daarin nijntje die een ballon oplaat. Op de plaquette staat de tekst: Soms zie ik in mijn dromen dat de hemel ook zo'n bankje heeft en dat Nijn aan Dick een kusje geeft als zij boven is gekomen Daags na de dood van de tekenaar waren er al veel mensen die ervoor pleiten van het bankje officieel het Dick Bruna-bankje te maken, maar de gemeente Utrecht voelde daar aanvankelijk niet veel voor. Onder anderen de 81-jarige Gerda Houdijk en andere omwonenden van het Lodewijk Napoleonplantsoen in Utrecht wilden dat het bankje, waar Dick Bruna altijd zat en zichtbaar genoot van de omgeving, naar hem zou worden vernoemd. Meteen na de dood van Bruna werden hier al bloemen gelegd. Ook in deze krant werd ervoor gepleit, in de wekelijkse rubriek van Maarten Venderbosch. Suggesties Verder waren er suggesties een plein, brug, park, school of speeltuin naar hem te vernoemen. In Utrecht is al wél een straat vernoemd naar de wereldberoemde tekenaar, de Dick Brunasingel in Leidsche Rijn.", "published_at": "2019-03-25"}
{"id": 10741531, "title": "Te wapen tegen de Gele Hesjes. Frankrijk breidt bevoegdheden politie uit en zet leger in na gewelddadige protesten", "text": "Al vier maanden gaan Franse Gele Hesjes de straat op. En voor het eerst zijn nu in Parijs militairen ingezet. De regering is het geweld zat. Rond acht uur 's morgens rijden pantservoertuigen langs de Arc de Triomphe. Etalages zijn dichtgespijkerd met houten en metalen platen. Op straathoeken staan agenten. Maar zo gaat het al weken in Parijs, op zaterdagen. Een paar meter verderop, op de Champs-Élysées, staat de gloednieuwe hoogste baas van de Parijse politie, Didier Lallement: hij werd afgelopen week aangesteld vanwege zijn reputatie als 'hardliner'. Zijn politiepet lijkt iets te groot op zijn smalle hoofd, maar zijn woorden moeten gezag en autoriteit uitstralen. ,,We gaan het anders doen dan voorheen'', zegt hij kordaat. Vorige week kwam het hier op de Champs-Élysées tot ongekend geweld. Zo'n honderd winkels werden vernield of leeggeroofd. ,,Als mensen nu illegaal demonstreren, als ze geweld gebruiken, grijpen we meteen in. Daarvoor hebben we mobiele brigades rondlopen. En het leger is nu ook ingezet, maar militairen komen niet in de buurt van de betogers.'' Achter hem, boven op de Arc de Triomphe, is een commandopost ingericht. Vandaaruit worden - voor het eerst - drones bestuurd, die straten en pleinen in Parijs filmen. En kort nadat Lallement zijn manschappen inspecteerde, werd een van de bekendste leiders van de Gele Hesjes, Eric Drouet, verderop in Parijs op de bon geslingerd. ,,Ze zeiden dat we illegaal demonstreerden en dat ik de leider was'', vertelde hij. Hij moest 135 euro betalen. Die boetes zijn ook nieuw. Chique nachtclub Al ruim vier maanden wordt gedemonstreerd door de Gele Hesjes. In die periode raakten 3800 mensen gewond, onder wie 2200 betogers. Er vielen elf doden, vrijwel allemaal bij ongelukken tijdens wegblokkades. Er zijn ongeveer negenduizend mensen opgepakt, meestal bij demonstraties. ,,We moeten veel harder gaan optreden'', zei premier Édouard Philippe afgelopen week. Dat was een reactie op het recente geweld, maar ook op blunders van de regering zelf. Toen relschoppers een week geleden op zaterdag een ravage aanrichtten op de Champs-Élysées, was president Emmanuel Macron op skivakantie. De Franse tv zond die beelden naast elkaar uit: het keiharde geweld in Parijs en de president vrolijk in de sneeuw. Een week eerder werd, na afloop van de Gele-Hesjesdemonstratie, de minister van Binnenlandse Zaken, Christophe Castaner, lachend en drinkend in een chique Parijse nachtclub gefotografeerd, omhelsd door een onbekende blonde dame. De harde taal van de regering deze week moest óók de aandacht afleiden van die negatieve 'ski- en nachtclubpubliciteit'. Op maandag werd de 'softe' politiechef van Parijs, Michel Delpuech, ontslagen en vervangen door de 'harde' Didier Lallement. Agenten kregen meer bevoegdheden en mogen sneller optreden. Demonstraties mogen nu ook verboden worden als er aanwijzingen zijn dat er relschoppers zijn. Zo'n verbod gold zaterdag in een tiental Franse steden, waaronder op en rond de Champs-Élysées. En voor het eerst werd ook het leger ingezet tijdens een demonstratie van de Gele Hesjes. Het moest gebouwen bewaken, zodat de politie de handen vrij had voor de betogers. Maar die inzet leidde tot grote ophef. ,,Mijn manschappen mogen schieten ja, er zijn strenge regels voor, maar als levens bedreigd worden, dan mogen de militairen het vuur openen'', zei generaal Bruno Leray vooraf. Demonstratieverbod Dat leidde tot paniekachtige reacties. Een extreemlinkse politicus riep de militairen op orders te negeren en nooit op betogers te schieten. Macron en zijn ministers probeerden de gemoederen te bedaren. ,,Niemand wil de militairen tegenover betogers neerzetten'', zei minister Florence Parly van Defensie. Enkele duizenden demonstranten meden de Champs-Élysées en verzamelden zich op plaatsen waar geen demonstratieverbod gold, zoals tegenover de Eiffeltoren en voor een tocht dwars door Parijs eindigend bij de Sacré-Coeur. En: het bleef rustig. In Montmartre werd nu muziek gemaakt door de betogers waar vorige week vitrines werden verbrijzeld. Of dat aan de nieuwe aanpak lag, is nog niet duidelijk. Wellicht bleven veel betogers dit keer thuis uit angst voor nieuw geweld. Er waren slechts twee ernstige incidenten: in Parijs kreeg een agent een hartstilstand. In Nice liep een 73-jarige demonstrante een schedelbasisfractuur op toen ze ten val kwam bij een charge van de oproerpolitie. Bij de Eiffeltoren en de Sacré-Coeur ging het er onder de demonstranten gemoedelijk aan toe. Op beide plekken reageerden buitenlandse toeristen niet geschrokken maar juist enthousiast. Ze namen massaal selfies met Gele Hesjes - die daarmee bijna lijken uit te groeien tot een toeristische attractie.", "published_at": "2019-03-25"}
{"id": 10742191, "title": "Positie van Theresa May hangt aan zijden draadje. Brexit Rebellie", "text": "Een miljoen Britten gingen de straat op om een nieuw brexitreferendum te eisen. In de Conservatieve Partij heerst 'een sfeer die past bij het einde der tijden'. Is het einde van May nabij? De positie van Theresa May hangt aan een zijden draad. Leden van haar kabinet willen de Britse premier vandaag tot aftreden dwingen. Als May weigert, stappen zij op. De rebellen verwijten May dat zij 'een zootje' heeft gemaakt van de brexit, nu zij van de Europese Unie uitstel van het Britse vertrek heeft gevraagd. Ook Mays verwijt dat 'parlementsleden verantwoordelijk zijn voor het uitstel', is bijzonder slecht gevallen. ,,Ik ben bang dat het gedaan is met de premier. Zij heeft haar best gedaan maar je ziet dat de woede over haar optreden in het land overal toeneemt'', aldus parlementslid George Freeman, voormalig politiek adviseur van May. Kabinetsleden zeggen tegenover The Sunday Times dat May 'een onvoorspelbare risicofactor' is geworden, 'die niet meer te controleren is'. ,,Het einde is nabij. Zij is binnen tien dagen vertrokken'', aldus een van hen. ,,Je kunt je kop niet in het zand blijven steken'', zegt een ander. De rebellie in de regering, aan de vooravond van een cruciale stemming in het Lagerhuis over de brexit, zorgt voor verhitte debatten in de Conservatieve Partij. Tories die May trouw blijven, waarschuwen voor 'desastreuze gevolgen' mocht haar eigen partij de premier ten val brengen. ,,De chaos die daarop volgt, zal leiden tot nieuwe verkiezingen en de partij uit elkaar scheuren'', aldus Conservatieve parlementsleden. De opvolging van May zou de partij wederom ernstig verdelen. Als haar plaatsvervanger, David Lidington, het premierschap zou gaan waarnemen, leidt dat tot verzet van de Brexiteers. Zij vinden Lidington te pro-Europees en zien liever Michael Gove (minister van milieu) of Jeremy Hunt (Buitenlandse Zaken) het stokje overnemen. Gove zou de beste papieren hebben, maar Eurosceptische partijleden hebben ook over hem ernstige twijfels. In de partijgelederen wordt de sfeer vergeleken met een die past bij 'het einde der tijden'. Theresa May heeft zich voor beraad teruggetrokken in haar buitenverblijf Chequers in Buckinghamshire, 50 kilometer ten noordwesten van Londen. Derde keer In Mays kabinet dreigen zowel ministers van het leave-kamp als van het remain-kamp af te treden als het Lagerhuis haar akkoord met Brussel over een vertrek uit de Europese Unie komende week voor de derde keer wegstemt. Naar ieders verwachting zal dat opnieuw gebeuren, en dan liggen alle opties open. Ministers die in de EU willen blijven, waarschuwen dat een brexit zonder akkoord 'onacceptabel is'. Ministers die voor de brexit zijn, zeggen dat May alleen aan de macht kan blijven als zij een harde brexit steunt. Zowel de premier als het Lagerhuis weigert dat alternatief te accepteren. Als de premier tot aftreden wordt gedwongen, loopt heel de brexit gevaar. Dan is het niet alleen volstrekt onduidelijk hoe en wanneer Groot-Brittannië de Europese Unie zal verlaten, maar is het ook de vraag of dat nog wel gaat gebeuren. Met de leiderschapscrisis in de Conservatieve Partij liggen er komende week in het parlement zes opties op tafel: het intrekken van de brexit, een tweede referendum, twee versies van Mays akkoord (één met blijvend lidmaatschap van de douaneunie, de andere met blijvend lidmaatschap van douaneunie en de Europese markt), een vrijhandelsakkoord, en een harde brexit zonder akkoord. Labour Hoe de keuzes zullen uitvallen, hangt ook af van de opstelling van de oppositie in het debat, in het bijzonder die van Labour. Ook in de schaduwregering van Jeremy Corbyn worden de messen geslepen. Voorstanders van een tweede referendum staan lijnrecht tegenover pleitbezorgers van een zachte brexit, een vertrek uit de EU met blijvend lidmaatschap van de douaneunie en de Europese interne markt. Volgens Labourleden is onduidelijk waartoe de grote interne verdeeldheid zal leiden. Partijleider Corbyn zou de grootste moeite hebben de neuzen dezelfde kant op te houden. De keuze voor een tweede volksraadpleging wint in Labour aan steun na de indrukwekkende antibrexitmars van eergisteren in Londen. Bij een van de grootste demonstraties in de Britse geschiedenis eisten meer dan een miljoen deelnemers het houden van een nieuw referendum over de brexit. Zowel premier May als het Lagerhuis willen daar tot nu toe niets van weten. De deelnemers kwamen uit heel Groot-Brittannië. Onder de betogers waren vooraanstaande politici van alle grote partijen: Tom Watson (plaatsvervanger van Corbyn), Lord Heseltine (voormalig vicepremier en vooraanstaand Tory), Sadiq Khan (burgemeester van Londen) en Nicola Sturgeon (leider van de SNP en premier van Schotland). Onder de luide roep 'Waar is Jeremy Corbyn?' sprak Tom Watson de menigte toe. Volgens hem moet May rekening houden met de overweldigende opkomst en het volk een tweede stemming over de brexit geven. ,,De premier zegt dat zij namens het land spreekt. Dan moet zij nu eens naar buiten kijken'', aldus de Labourvoorman. Lord Heseltine riep de betogers op 'de democratie en de positie van Groot-Brittannië in de wereld' te verdedigen. ,,Vecht voor onze dag van morgen'', aldus de gewezen vicepremier. Petitie Een petitie die oproept tot het intrekken van Artikel 50 (dat voorziet in een vertrek uit de Europese Unie), heeft intussen al meer dan 4,5 miljoen handtekeningen opgeleverd. Nog nooit heeft een petitie op internet zoveel ondertekenaars gehaald en het aantal zal naar verwachting nog fors stijgen. De petitie is een initiatief van de 77-jarige Margaret Georgiadou, die ten prooi is gevallen aan dubbele gevoelens. Zij is blij verrast door de enorme steun, maar voelt zich tegelijkertijd 'ellendig' door de vele doodsbedreigingen die zij inmiddels heeft ontvangen. Haar Facebookaccount is daarom nu uit de lucht.", "published_at": "2019-03-25"}
{"id": 10740753, "title": "Een afrekening in het elitaire milieu", "text": "Hoezo 'opstand tegen de elite'? Dit is een afrekening in het elitaire milieu, en niet alleen in Nederland. Met de ondermijning van ons land door universiteiten, journalisten, kunstenaars, architecten en bestuurders nog vers in het geheugen, net als de lokroep van 'het front' en de klimaatmanie die zich laat vergelijken met de doodscultus die ooit Paaseiland tekende, hoor ik op de lagere school van mijn zoontje dat er een leerling met kinkhoest is en 'dat u uw kind als hij een beetje hoest misschien beter thuis kunt houden'. Ja, kinkhoest zit in het pakket ziektes waartegen gevaccineerd wordt. Maar ja - in een wereld zonder feiten kan de nar met goed recht het koningschap claimen, kan de aarde plat zijn en kan de westerse beschaving zijn oorsprong vinden in een tijd van louter tweecellige organismen. Kortom, regressie alom. Het is een beetje als met een dambreuk die je in de verte ziet gebeuren. Verstandelijk weet je dan al wat er gebeurt, maar als het water je letterlijk overspoelt komt dat toch heel anders aan. Net als Mark van der Laan (O&D, 21 maart) moet ik ook aan mijn grootouders denken, vooral mijn opa en oma, die in oorlogstijd dappere keuzes maakten in de overtuiging dat sommige dingen niet door de beugel kunnen. Ik ben blij dat onze brute Twitterwereld hen bespaard blijft, evenals de overwinningsspeech van Thierry Baudet. Maar diens flirt met donkere krachten is geen bijzondere uitspatting van een gymnasiast. Het is het schuimlaagje op een brede, intellectueel gedragen golf die door het hele Westen spoelt. Gedragen door voorname hoogleraren, journalisten, en politieke operateurs als Steve Bannon die driftig rondscharrelen in de donkerste hoeken van de grote rommelzolder van de westerse filosofie. En leentjebuur spelen bij enge mystieke filosofen uit autoritaire landen. Hun zogenaamde 'opstand tegen de elite' is in werkelijkheid een afrekening in het elitaire milieu. Het volk is slechts een gebruiksvoorwerp. Dat geldt voor de Brexit, en dat geldt ook hier. Wie Baudets overwinningsrede ook niet meer hoorde, is de historicus Maarten Brands, die een jaar geleden overleed. Hij was er na de instorting van de 'oude orde' in de jaren 1989/91 snel bij om te wijzen op de risico's van het aan de oppervlakte komen van de 'karresporen van de geschiedenis' die door het rigide systeem van de Koude Oorlog lang aan de open lucht waren onttrokken. Waar Francis Fukuyama het einde zag van de geschiedenis, zag Brands de terugkeer ervan. En daarmee het einde van alle structurele factoren die dwongen tot trans-Atlantische samenwerking en Europese integratie. Brands zocht naar nieuw cement om de boel bij elkaar te houden, maar het scherpst was hij in het ontleden van de krachten die de VS en Europa, maar ook de Europeanen onderling, uit elkaar trokken. In onze gesprekken maakten we weleens uitstapjes naar de opkomst van China, of de uitdagingen van brute autoritaire macht tegenover onze postmoderne 'zwakstroomdemocratieën'. Maar wie nu naar de Amerikaanse politiek kijkt, en naar de Europese, kan moeilijk anders concluderen dan dat we zelf in een verkeerd karrespoor terecht zijn gekomen. En door eigen toedoen. De ultieme hoogmoed van de intellectuelen en praatjesmakers van deze tijd is dat ze een verwijzing naar de lessen van twee bloedige wereldoorlogen lachend afdoen terwijl ze hun fantasieën over nationale volkssoevereiniteit oppoetsen. De brave stemmers op Baudet - die de afgelopen dagen plots een parade maakten door progressief medialand - valt hoegenaamd niets te verwijten. Zij kozen voor een door Baudet effectief uitgedragen standpunt: we kunnen ons dit klimaatbeleid niet veroorloven, net zo min als massa-immigratie. Je kunt hier voor of tegen zijn, maar het zijn legitieme standpunten die discussie verdienen in onze democratie. En als de Forum voor Democratie-kiezers de politieke bestuurders in Den Haag een mokerslag wilden geven - ditmaal via Baudet - dan lijkt dat aardig gelukt. Wat mij deprimeert, is de intellectuele opsmuk die Baudet er zelf aan geeft, en de openlijke of stille ondersteuning die hij krijgt vanuit delen van de elite: het verdwijnen van elke compassie of humaniteit uit betogen over migratie, het dik aanzetten van tegenstellingen in onze multi-etnische maatschappij, het opgeven van het geloof in onze kernwaarden die onze samenlevingen uniek maken, en ook uniek leefbaar voor een grote diversiteit aan mensen. Dit is de cruciale paradox van de brede intellectuele stroming die, bijvoorbeeld, de Britten Brexit en ons Baudet oplevert: zij zegt op te treden om 'de natiestaat' of 'de westerse beschaving' te redden, maar wat ze in de praktijk eerder zal doen is deze ten gronde richten. Economisch, maar ook moreel. Want wat is het Westen zonder kernwaarden? Nadat ik mijn zoontje op school had gebracht, stond ik voor de boekenkast en aarzelde welk boek ik eruit moest trekken om deze tijd te begrijpen. Eerst neigde ik naar Norman Cohns klassieker, Europe's Inner Demons. Daarna speelde Gibbons Rise and Fall of the Roman Empire door mijn hoofd. Toen kwam ik bij zinnen en greep naar Erasmus' Lof der Zotheid.", "published_at": "2019-03-25"}
{"id": 10740775, "title": "Onsterfelijk. Column", "text": "Mensen zeggen altijd als er iemand is doodgegaan die ze goed kennen 'het was zo onwerkelijk'. Maar in feite is het omgekeerd: het is juist ontzettend werkelijk. De rest is allemaal onwerkelijk.' Aan het woord is kunstenaar Jeroen Eisinga, die bij De Wereld Draait Door zijn nieuwste kunstwerk komt toelichten: een film van een uur waarin schapen in de sneeuw staan te turen naar een dode soortgenoot. Matthijs van Nieuwkerk heeft zojuist gevraagd of je mag zeggen dat dit kunstwerk over de dood gaat, en ja, dat mag van Eisinga. 'We leven in een imaginaire wereld vol meningen', zegt hij. 'De dood is eigenlijk het laatste ding dat zich verzet tegen die inkapseling in het imaginaire.' Daarmee is zijn nieuwe film 'een plak van de werkelijkheid', zegt de kunstenaar ook nog. Tafelheer Adriaan van Dis draait wat in zijn stoel. Hij weet niet of hij het helemaal begrijpt, 'maar dat geeft niet', zegt hij. En nee, dat geeft ook niet. De rust en de volstrekte eigenheid van Eisinga komen toch wel over. Je voelt het. Even contact met een plakje werkelijkheid. Dit nieuwe werk is te zien op de tentoonstelling 'Expeditie Eisinga' in de Electriciteitsfabriek in Den Haag. Daar wordt ook Sehnsucht geprojecteerd, een korte film uit 2002 die ooit een sluier voor mijn werkelijkheid wegtrok. Ook Sehnsucht gaat over de dood, althans, voor mij. De setting is grafisch spectaculair: op een zwart-witte tegelvloer ligt rustig een zebra te ademen. Gaandeweg bekruipt je een onbehaaglijk gevoel. Iets klopt hier niet. Die buik gaat wel op en neer, maar is het door ademhaling? Dan daagt het je dat je kijkt naar een versneld afgedraaid ontbindingsproces: de zebra schudt heen en weer door de bacteriën die hun gang gaan in zijn ingewanden. Even is er pure afschuw. Totdat je beseft: ik kijk naar leven - alleen niet naar het leven van de zebra. Dit is de dood in het leven, dit is leven in dood. En dit gaat over mij. Doodgaan is het einde van mijn individualiteit. Natuurlijk vrees ik dat einde, omdat het mij en mijn voorstellingsvermogen te buiten gaat. Eisinga laat je oefenen met het idee van je eigen dood, en met de ruimte die dat maakt voor ander leven. Voor vernieuwing. Doodgaan is niet leuk, het is eng. Maar het is ook zoals het hoort. Het is goed zo. Transhumanisten denken daar heel anders over. Zij fantaseren over onsterfelijkheid - liefst die van henzelf. Een slimme versmelting van mens en techniek moet dat ideaal dichterbij brengen. Lichamelijke processen zijn in feite algoritmen nietwaar! En die kun je dus (inclusief 'jouw' datasets) formaliseren en naar andere hardware overbrengen als de oude hardware - jouw in de versukkeling geraakte lichaam - niet meer te repareren is. In Silicon Valley betonen nogal wat superrijke hyperindividualisten zich gecharmeerd van dit idee. Zij behoren tot de doelgroep van Calico, een biotechbedrijf dat Google in 2013 oprichtte om technische oplossingen te vinden voor menselijke sterfelijkheid. Kunstwerken als die van Eisinga stellen je in staat om zijdelings aan je eigen dood te wennen. En hoe meer ik dat doe, hoe meer ik besef dat doodgaan misschien angstig is, maar dat onsterfelijkheid pas echt een ramp zou zijn. Praktisch en politiek gesproken, want wie zouden er onsterfelijk worden? De mensen die het kunnen betalen. Dat lijkt me slecht nieuws, want zo komen we nooit meer af van die types die al het bezit en de macht van de wereld vergaren. Dan pakken zij niet alleen de leefruimte af van armere mensen, maar ook de leeftijd. Ook spiritueel gesproken zou onsterfelijkheid funest zijn. Simone de Beauvoir maakt dat mooi invoelbaar in haar roman Alle mensen zijn sterfelijk uit 1946. Daarin drinkt een Italiaanse vorst een onsterfelijkheidselixer en komt hij er geleidelijk achter wat een vloek dat is. Zijn (sterfelijke) geliefde bijt hem toe dat niets wat hij doet haar ontroert, omdat er voor hem toch niets op het spel staat. Hij heeft eindeloos veel andere mogelijkheden, waardoor hij in feite nooit kiest. Dat maakt zijn daden betekenisloos. Ofwel: als je de dood niet onder ogen ziet, leef je pas echt in een virtuele wereld. Geen plakje werkelijkheid meer te bekennen. Maar misschien is dat wel precies wat ze willen, daar in Silicon Valley.", "published_at": "2019-03-25"}
{"id": 10740776, "title": "We sjokken hier achter de feiten aan. Brief van de dag", "text": "Rechtszaken die onnodig lang duren, door het achterblijven van digitalisering. Dat de kwaliteit van de rechtspraak in ons land in gevaar komt, zoals nu in een onderzoek naar buiten kwam (Ten eerste, 22 maart), is voor mij als ceo van Sdu bepaald geen verrassing. Wij zien al veel langer dat organisaties in de juridische en fiscale sectoren niet klaar zijn voor de digitale toekomst. Ik citeer even uit het rapport dat wij onlangs hierover publiceerden: 'We zijn met Nederland koploper voor wat betreft de mindset om te innoveren. Toch lopen we achter bij de daadwerkelijke implementatie van nieuwe technologieën, werkvormen en samenwerkingsverbanden.' Wij sjokken in Nederland nog duidelijk achter de feiten aan. Organisaties die actief zijn in de rechtspraak, zowel rechtbanken als advocatenkantoren, zullen de vernieuwing nu echt moeten gaan omarmen. Nieuwe technologieën (blockchain, artificial intelligence) gaan deze sector namelijk op z'n kop zetten de komende tien jaar. Om hier goed op in te spelen, is het belangrijk dat de juridische sector hiervoor de samenwerking opzoekt. Alleen zo houden we de kwaliteit van de Nederlandse rechtspraak op het vereiste hoge niveau. S. de Groot, Sdu, Den Haag", "published_at": "2019-03-25"}
{"id": 10740777, "title": "Geachte redactie", "text": "Baudetschok 'De Baudetschok' kopte de Volkskrant. Met daaronder: 'De uitslag van de verkiezingen voor de provinciale staten dreunt na in Den Haag'. En niet alleen in Den Haag. Ook in Amsterdam. Om precies te zijn bij de redactie van de Volkskrant. Een partij met een rare kwibus als lijsttrekker haalt 15 procent van de stemmen en de redacteuren en columnisten zijn helemaal van de leg. Ze overtreffen elkaar in de hyperbolen: jaren dertig, Mussolini, fascisten. En ga zo maar door. De relativering en nuance (toch het handelsmerk van de Volkskrant) zijn ver te zoeken. Het getuigt ook van weinig respect voor en vertrouwen in de democratie. Met hun tirades tegen Baudet en zijn partij worden en passent de kiezers ook maar even weggezet als xenofobe racisten. Kom op mensen, en kom uit je GroenLinks-bubbel! Rik Bolhuis, Peize Hoe zou het toch komen? De afgelopen jaren, nee decennia, hebben opeenvolgende centrumrechtse regeringen ons steeds hetzelfde verhaal verteld. We moesten bezuinigen, ombuigen, besparen, snoeien, de broekriem aanhalen, korten, eerst het zuur en dan het zoet. Tegelijkertijd werd alles veel duurder, slechter bereikbaar en tien keer zo complex. We moeten met het jaar flexibeler worden, verloren veel van onze sociale zekerheid, kunnen geen huis meer krijgen, hebben ontoereikend onderwijs en tekortschietende zorg, moeten vele jaren langer doorwerken, terwijl onze kinderen in onzekerheid leven. Wie in de bijstand raakt, moet tegenwoordig dwangarbeid verrichten. Over verborgen werkloosheid onder ouderen hoor je niemand. En dan krijgen we nu te maken met 'De Transitie', die ieder van ons duizenden, zo niet tienduizenden euro's gaat kosten. Hoe zou het dan toch komen dat een charlatan als Thierry B. zo succesvol in het prutje kan roeren? Joost Winkel, Leeuwarden Demoniseren Hoezo 'demoniseren'? Waarom zouden we de dingen niet bij de naam noemen? Mart Graef, Eindhoven Oudhollands gezegde Is dit Oudhollandse gezegde onbekend bij Baudets aanhang: 'Elk meent zijn uil een valk te zijn'? Zoals de 'boreale' volksdichter Jacob Cats schreef: 'Elck acht sijn uyl een valck, en boven eygen mal, Soo wil men dat het volck het soo geloven sal.\" Rik Seur, Haarlem Twintig procent Dat is nog eens de krant openslaan (Ten Eerste, 23 maart): eerst het redactionele artikel van Ariejan Korteweg die ons er op attendeert dat we nu toch echt serieus rekening met FvD moeten houden als politieke factor die we beter niet kunnen doodzwijgen. En daarnaast, als een relativerend antwoord, de column van Bert Wagendorp, die daarin aangeeft dat het toch moeilijk zal worden deze club een werkbare rol toe te bedelen. Het populistisch gedachtengoed in Nederland beperkt zich al decennialang tot zo'n 20 procent van het electoraat. Zij hebben tot heden amper geleverd omdat ze niet in staat of bereid zijn tot samenwerking. Ook nu wijst alles erop dat het moeilijk wordt. Zijn die andere 80 procent van de politieke machthebbers bereid ministers naar huis te sturen omdat meneer Baudet dat eist? Willen zij al hun klimaatplannen aan de kant schuiven en van het overgebleven geld een muur om dit land heen zetten. En vervolgens ook nog uit de EU stappen? Ik raad iedereen aan om alles vooral in perspectief te beschouwen. Harry Visser, Vlissingen Arm en rijk Hoezeer ik ook heb genoten van deze column van Bert Wagendorp (23 maart), laten we niet vergeten waar het hier om gaat. Veel mensen voelen zich niet gehoord. Alle partijen richten zich op de middengroepen, daar zit het grootste kiezerspotentieel. Het verschil tussen arm en rijk wordt groter en groter. Armoede neemt toe onder de kiezers die Forum stemden. Zelfs met twee banen kunnen ze niet rondkomen. Ziekenhuizen verdwijnen in de provincie. Ze hebben echt geen hekel aan buitenlanders, maar het steekt als je zelf je kinderen niet kunt geven wat je zou willen, maar er wel geld naar buitenlanders, lees vluchtelingen, gaat. Wieb ten Wolde, Enschede", "published_at": "2019-03-25"}
{"id": 10742575, "title": "Inspectie: schorsing docent om belediging profeet 'begrijpelijk'", "text": "De onderwijsinspectie vindt de schorsing van de techniekinstructeur van het Hoofdvaart College na een vermeende belediging van de profeet Mohammed 'begrijpelijk', gelet op 'de voorgeschiedenis' van de man. Dat schrijft minister Slob van Onderwijs in antwoord op Kamervragen. Volgens Slob is de docent niet, geschorst, maar heeft hij alleen een 'time-out' gehad. Advocaat Wilco Brussee van de techniekinstructeur noemt de uitspraken van Slob en de onderwijsinspectie 'uiterst onzorgvuldig'. Volgens hem heeft de inspectie bij het onderzoek nooit iets aan de docent gevraagd, terwijl de school wél is gehoord. Brussee: 'De minister kiest onterecht partij voor de school; daardoor wordt de reputatie van mijn cliënt voor de tweede keer bezoedeld.' In januari van dit jaar werd de 49-jarige techniekdocent van het Hoofdvaart College geschorst omdat hij de profeet Mohammed een pedofiel genoemd zou hebben. De docent, zelf christelijk, heeft ontkend de uitspraak te hebben gedaan. 'Ik heb respect voor andere gelovigen', zei hij in een interview met de Volkskrant. Volgens hem was er een conflict met een meisje uit de vmbo-brugklas. Daarna zouden leerlingen uit andere klassen zijn opgehitst om naar de directeur te stappen. In zijn antwoorden op de Kamervragen schrijft Slob dat de inspectie na de schorsing langsging bij de school en met het bestuur, de directie, leraren, leerlingen en conciërges sprak. De inspectie liet hem weten dat er sprake was van een personeelskwestie, 'waarbij het handelen van bestuur en schoolleiding gelet op de voorgeschiedenis begrijpelijk lijkt'. Advocaat Brussee vraagt zich af wat de minister bedoelt met zijn uitspraken over de voorgeschiedenis. 'Mijn cliënt is nooit door zijn werkgever aangesproken op een functioneringsprobleem. Dit blijkt zonder meer uit het personeelsdossier.' Volgens hem had de inspectie dit bij het bezoek eenvoudig kunnen vaststellen. Ook heeft Slob volgens Brussee de Kamer onjuist geïnformeerd over de schorsing. 'Mijn cliënt is geschorst, van een time-out is geen sprake geweest. De inspectie heeft in haar - eenzijdige - onderzoek kennelijk niet naar dit besluit gevraagd of het besluit niet gelezen.' In de brief van het schoolbestuur, ingezien door de Volkskrant, staat inderdaad dat de man wordt geschorst. Een woordvoerder van de onderwijsinspectie zegt dat de inspectie afgaat op de informatie van het schoolbestuur. 'Het is niet onze verantwoordelijkheid om te onderzoeken wat de waarheid is over dit geschil. Vanwege de privacy is het lastig om dieper op de zaak in te gaan.' Een woordvoerder van het ministerie van OCW zegt niets toe te voegen te hebben aan de antwoorden van de minister op de Kamervragen.", "published_at": "2019-03-25"}
{"id": 10742576, "title": "Plukje. Column", "text": "Wen er maar aan: voortaan zullen we geregeerd worden door minderheidskabinetten. Door een plukje partijen dat telkens in het parlement steun bij elkaar moet zien te sprokkelen. Want straks, wanneer het derde kabinet van Mark Rutte aan zijn einde is gekomen, al dan niet gedwongen, en er verkiezingen zijn geweest en de grond bezaaid ligt met brokstukjes, geen brokstukjes beschaving en ook geen uilenballen maar de laatste scherven van de grote politieke partijen van weleer, zal blijken dat een parlementaire meerderheid pas begint bij een partij of vijf. Geen informateur die daar iets van zal kunnen brouwen. Zo'n informateur moet doorgaans onderzoeken wie met wie moet kunnen samenwerken zonder gedonder in de volksvertegenwoordiging. En sinds ook de Eerste Kamer een potentiële haard van verzet bleek te zijn, hoort die er nadrukkelijk bij. Daar zijn straks minimaal vijf partijen nodig voor een parlementaire meerderheid. Over die verkennende gesprekken kon in het verleden vaak buitengewoon gewichtig worden gedaan. Met bijeenkomsten op geheime locaties die steevast door een wakkere fotograaf werden achterhaald, gevolgd door ellendige weken waarin zelfbenoemde deskundigen en Prem op televisie de nieuwsluwte opvulden door eindeloos te speculeren of het feit dat Mark een arm om Geert had heengeslagen duidde op een aanstaande verbintenis of juist op een omhelzing des doods. Straks, wanneer er een nieuwe Tweede Kamer moet worden gekozen en een nieuwe regering moet worden samengesteld, zal deze moeilijkdoenerij kleuterspel in de zandbak blijken te zijn. Als we mogen afgaan op de provinciale verkiezingen van vorige week is dan iedereen ongeveer even groot. Sta je daar als informateur, splinters bij elkaar te rapen. In de gemeentelijke politiek zie je dat al langer: colleges waar iedereen en zijn moeder aan meedoet, met als gevolg dat je als eenvoudig kiezer niets terugziet van datgene waarvoor je dacht gestemd te hebben. Dan liever een minderheidskabinet dat per onderwerp een meerderheid in de Tweede Kamer voor zijn plannen probeert te winnen, zeggen sommige politici en politicologen al langer. In de Volkskrant herhalen vandaag Wouter Bos (oud-politicus) en Tom van der Meer (hoogleraar politicologie) een dergelijk pleidooi. In Nederland hebben we ervaring met een afschuwelijke variant op het minderheidskabinet: het gedoogding van Rutte I, waarin VVD en CDA zich met huid en haar hadden overgeleverd aan de genade van de PVV. Vervat in een kruiperig gedoogakkoord en gesymboliseerd door de beklagenswaardige Gerd Leers die weliswaar minister was, maar de hele tijd aan Geert Wilders toestemming moest vragen om naar de wc te gaan. Bos en Van der Meer bepleiten een aantrekkelijker variant: eentje waarin een minderheidscoalitie 'een duidelijk profiel en een eigen identiteit' heeft. En waarin die minderheid vervolgens in een openbaar en scherp debat per onderwerp in de Tweede Kamer op zoek gaat naar compromissen. Opdat niemand uit de coalitie meer met gekwelde blik in de ogen hoeft te zeggen dat hij meloenen uit het regeerakkoord aan het doorslikken is maar dat hij stáát voor zijn handtekening. Het klinkt enorm aantrekkelijk. Ik zie een dun regeerakkoord voor me, grote lijnen, een helder verhaal, richting en doel. Maar dan probeer ik me dat 'scherpe debat per thema' in de Tweede Kamer voor te stellen. En verval ik in diepe somberheid.", "published_at": "2019-03-25"}
{"id": 10742655, "title": "Is de toekomst aan het minderheidskabinet?. analyse Nivellering van de politiek", "text": "Met de laatste verkiezingsuitslag zet de versnippering van het politieke landschap onverminderd door. Dat maakt besturen moeilijker - en al helemaal zonder als coalitiepartij je gezicht te verliezen. Het kabinet Rutte-III heeft met 76 zetels niet alleen de smalste basis in de parlementaire geschiedenis, het zal ook nog eens zijn meerderheid in de Eerste Kamer kwijt raken. De vier coalitiepartijen beschikken vanaf eind mei, als de nieuwe senaat officieel wordt gekozen, over 31 van de 75 zetels. Daarmee zet de nivellering van de Nederlandse politiek onverminderd door. Een landschap dat lang werd gedomineerd door drie grote volkspartijen (PvdA, VVD, CDA en zijn christelijke voorlopers) gaat steeds meer lijken op een gaybrapad, waarop alle kleuren van de regenboog even groot zijn. In 1991 haalden PvdA, VVD en CDA samen 55 zetels in de Eerste Kamer, dat zijn er binnenkort nog maar 28. Het gat wordt gevuld door een veelvoud aan middelgrote en kleine partijen. Wie vijftig jaar geleden in verkiezingstijd door een Nederlandse woonwijk wandelde, zag overal verkiezingsposters voor de ramen. Zo kon je zien 'wat' de buren waren: sociaal-democratisch, katholiek, antirevolutionair of liberaal. 'Partijen waren sterk gerelateerd aan sociale identiteit. Als je mensen vroeg: wie ben jij, dan antwoordden ze katholiek of protestant, maar daar zat een heel verhaal aan vast, waarbij ook de keuze bij de verkiezingen hoorde', zegt Henk te Velde, hoogleraar vaderlandse geschiedenis aan de Universiteit Leiden. De traditionele volkspartijen verbonden hoog en laag, stad en platteland. De opa van Te Velde was lid van de Christelijke Historische Unie, een deftige protestantse partij die geleid werd door mannen met dubbele namen. Als boer was er slechts een bescheiden rol voor hem weggelegd. 'Toch voelden mensen binnen die hiërarchie verbondenheid', zegt Te Velde. 'Ze deelden hun geloof en principes en hij deed mee, bijvoorbeeld als lid van het schoolbestuur.' Tegenwoordig heeft elke groep zijn eigen partij, tot aan de ouderen en de dierenliefhebbers toe. Nieuwe dimensie De volkspartijen werden gespleten door een nieuwe dimensie in de politiek, de tegenstelling tussen kosmopolitisme en nationalisme. De VVD verloor aan de PVV, de PvdA zag haar traditionele arbeidersachterban wegsmelten. Bij de Kamerverkiezingen van 2017 was de PVV de grootste partij onder lageropgeleiden, met 26 procent. Nog maar 4 procent van de lageropgeleiden stemde op de PvdA. Zo is de wereld van de grote, stevig verankerde volkspartijen verdwenen. Is dat erg? Dat hangt er maar vanaf hoe je het bekijkt, zegt Tom van der Meer, hoogleraar politicologie aan de Universiteit van Amsterdam. 'Burgers stemmen nog steeds op basis van waarden. Maar je stem zegt iets over wat je denkt, niet over wie je bent.' De meeste mensen maken een keuze tussen verwante partijen. Een linkse kiezer zal bijvoorbeeld twijfelen tussen GroenLinks, SP, PvdA en de Partij voor de Dieren. Bij een verkiezing stemt hij niet meer uit gewoonte of omdat hij tot een bepaalde groep hoort. Hij vraagt zich af welke partij op dat moment het beste bij zijn waarden past. 'De kiezer is gaan kiezen. Vanuit democratisch oogpunt is dat winst', zegt Van der Meer. Maar besturen is moeilijker geworden in een landschap met veel partijen. Alleen al het formeren van een kabinet is een enorm karwei. Rutte I leunde op een gedoogconstructie met de PVV, Rutte II was een grote coalitie tussen rivalen VVD en PvdA die elkaar fel hadden bestreden in de verkiezingscampagne. Rutte III is een samenraapsel van vier partijen die elkaar vonden na de langste formatie in de geschiedenis, 225 dagen. Toch zijn er de afgelopen tien jaar geen grote ongelukken gebeurd. In een versnipperde omgeving is besturen moeilijk, maar niet onmogelijk. Gezien de behendigheid van premier Rutte en de Nederlandse poldertraditie kan het kabinet ver komen in de senaat. 'Het kabinet Rutte-II heeft nooit een meerderheid in de Eerste Kamer gehad. Maar het was het eerste kabinet sinds Paars I (1994-1998) dat de hele rit uitzat', zegt Tom van der Meer. De plotselinge bekering van Rutte tot de CO2-taks voor het bedrijfsleven is een voorproefje van wat gaat komen: deals maken met de oppositie. Politiek kapitaal De grootste schade van de nivellering tussen de partijen is vooral politiek. Het midden dreigt zijn politieke kapitaal te verbranden in moeizame coalities, waardoor de flanken alleen maar sterker worden. Dat komt doordat de politieke cultuur zich niet heeft aangepast aan de veranderde structuur van de Nederlandse politiek, zegt Van der Meer. Partijen gedragen zich nog altijd alsof ze een hondstrouwe aanhang hebben die hun compromissen toch wel slikt. Achter de schermen onderhandelen ze over een gedetailleerd regeerakkoord waarmee ze een meerderheidskabinet kunnen vormen. 'En voor de schermen zeggen ze: we staan voor onze handtekening. Dat is een argument dat je letterlijk hebt kunnen horen bij debatten over de dividendbelasting en het referendum.' Hedendaagse kiezers vragen om een andere benadering, denkt Van der Meer. Hij pleit voor minderheidskabinetten met een duidelijk profiel, die in de Kamers op zoek gaan naar wisselende meerderheden. Voormalig PvdA-leider Wouter Bos, tegenwoordig bestuursvoorzitter van investeringsagentschap Invest-NL, is het daarmee eens. 'Als je kabinetten vormt waarin allerlei linkse en rechtse partijen bij elkaar komen, wordt het als partij ontzettend moeilijk om te laten zien wie je bent en waarvoor je staat', zegt hij. Zelf stond hij als informateur aan de wieg van zo'n kabinet, Rutte-II met de VVD en de PvdA. 'Iedereen in de PvdA wist dat het electoraal moeilijk zou worden als we met de VVD zouden gaan regeren. We hebben het toch gedaan, voor het land. Ik denk dat de geschiedenis positief over het kabinet zal oordelen. Het heeft goed en slagvaardig beleid gevoerd. Maar zoals Diederik Samsom zei: operatie geslaagd, patiënt overleden.' Waardenstrijd Mede door zijn ervaringen is Bos nu voorstander van minderheidskabinetten. 'Een minderheidsregering kan veel beter een eigen identiteit ontwikkelen. Links, rechts, centrum-links of centrum-rechts', zegt hij. Bovendien wordt het parlementair debat nieuw leven ingeblazen als de regering steeds op zoek moet naar steun in de Kamer. 'Op Thierry Baudet kun je veel aanmerken, maar hij had natuurlijk wel gelijk toen hij zei dat het debat over de regeringsverklaring niets voorstelde. Het was totaal voorspelbaar.' Politicoloog Van der Meer gelooft dat de meeste kiezers redelijk zijn en bereid tot compromissen. 'Alleen: een compromis krijgt pas betekenis als je weet welke waardenstrijd eraan vooraf is gegaan. Er is in de laatste decennia slechts een keer een junior partner in de coalitie geweest die niet verloren heeft bij de verkiezingen, dat was de VVD onder Bolkestein. Wat deed hij tussen 1994 en 1998? Continu oppositie voeren tegen zijn eigen kabinet. Uiteindelijk ging hij akkoord, maar hij zei altijd: eigenlijk wil ik iets anders. Segers van de ChristenUnie doet dat nu ook. Die heeft als enige continu zijn pijn laten zien. Gezegd: dat kinderpardon vinden we echt belangrijk, maar we konden het niet realiseren. Dan laat je als partij zien waarvoor je staat en snappen kiezers het compromis.' Historicus Te Velde is sceptisch over het idee van minderheidskabinetten die na scherp debat tot een compromis met het parlement komen: 'Ik zie het praktisch niet voor me. Het veronderstelt dat de oppositie het kabinet zijn mooie verhaal gunt. Maar voor haar steun zal ze iets terugwillen. En voor je het weet ben je weer aan het polderen als altijd.' Te Velde erkent dat hij geen pasklaar alternatief heeft. Het probleem is dat de bestuurders alleen nog maar besturen, zegt hij: 'Politici moeten hele mensen zijn, geen apparatsjiks. Je wilt het gevoel hebben: daar zit iemand die iets doorleefd heeft, en met wat hij doorleefd heeft zit hij nu in de politiek. Bij Wim Kok zag je dat, daarom werd er zo veel gereageerd op zijn overlijden. Hij straalde uit dat hij zich bekommerde om het land, dat hij met de dingen worstelde. Dat mis ik een beetje bij Rutte. Hij heeft geweldige sociale vaardigheden en hij kan geweldig een coalitie bij elkaar houden, maar ik vind hem een moreel lichtgewicht.'", "published_at": "2019-03-25"}
{"id": 10742658, "title": "Wiegel verkent Baudet: 'Hij is een aparte figuur. Ik ook een beetje'", "text": "Nee, Thierry Baudet is geen Dries van Agt en de formatie van de Gedeputeerde Staten in Zuid-Holland is 'heel andere koek' dan die van een kabinet. Toch gingen ook de gedachten van Hans Wiegel zaterdagavond naar Le Bistroquet, het Haagse restaurant waar de VVD-prominent in 1977 uitgebreid met Van Agt tafelde en zo een tweede kabinet-Den Uyl wist te verijdelen. In Le Petit Bistro in Sneek, 'een mooi klein restaurantje' met 'heel lekker eten en goede wijn', dineerde Wiegel deze keer met Baudet, een paar dagen na diens verpletterende zege bij de provincialestatenverkiezingen. Naast 'het leven' bespraken de twee de mogelijke entree van Wiegel als informateur voor de Gedeputeerde Staten in Zuid-Holland, waar Forum voor Democratie de grootste werd. Wiegel neemt graag het voortouw, al moeten de andere partijen het 'ook plezierig vinden', houdt hij een slag om de arm. 'Anders wordt het natuurlijk niks.' Baudet is erop uit zijn verkiezingswinst te verzilveren: naast Zuid-Holland werd zijn partij de grootste in Noord-Holland en Flevoland en belandde het in alle andere provincies in de topdrie. Om te voorkomen dat de 'gevestigde orde' hem zou passeren, kondigde hij daags na de verkiezingen aan dat Wiegel en publicist Paul Scheffer namens FvD in Noord- en Zuid-Holland gingen onderzoeken welke meerderheden haalbaar zijn. Iets wat Scheffer meteen tegensprak.'Daar klopt niets van', zei hij tegen NRC. 'Ik zou niet eens weten hoe dat moet.' Wiegel weet wél waar hij voor gevraagd is. Baudet is geen onbekende voor hem: de twee leerden elkaar bijna tien jaar geleden kennen tijdens een uitzending van Buitenhof. 'Daar was een meneer Verhofstadt, u kent hem wel, en die kletste als een waterval. Ineens brak Thierry in en hakte hij die Belgische oud-premier in mootjes. Toen heb ik tegen 'm gezegd: misschien moeten wij eens gaan eten.' Later was Wiegel nog te gast bij Baudets promotie in Leiden. Ze kunnen het goed vinden. 'Hij is een aparte figuur. En ik ook een beetje. Wat wil je nog meer?' Baudet zal hopen dat samenwerking in het provinciehuis een opmaat is voor landelijke invloed. Wij willen meedoen, is het signaal dat hij in de dagen na de verkiezingen afgaf. Zeker de VVD doet er goed aan om rekenschap van de uitslag te geven, denkt Wiegel. 'Een van de belangrijkste verkiezingsthema's was het enorme gedoe over de kosten voor het klimaat, dat ons is getrakteerd door die tafelvogels. Het kabinet heeft nu een maand om zelf met een visie te komen. Ik denk dat het verstandig zou zijn om voor die tijd ook met Thierry z'n club te praten.' Forum zal dan wel gas terug moeten nemen. 'Dat ze eisen dat meerdere ministers moeten ophoepelen, is flauwekul.' De winst van Baudet vergelijken met het Duitsland van 1930, zoals sommige opiniemakers de afgelopen week volgens Wiegel deden, heeft zeker geen zin. 'Dat kun je niet maken! Wie wordt daar nou beter van? Geef Forum in ieder geval een kans.'", "published_at": "2019-03-25"}
{"id": 10743017, "title": "'Ik voel me minder veilig door wat Baudet zegt'", "text": "Wat doet het met Nederlanders met een migratieachtergrond als de leider van de grootste politieke partij het heeft over 'onze boreale wereld'? Vijf reacties op de toespraak van Thierry Baudet. 'Er wordt een haatdragende samenleving gecreëerd' Mina Etemad (31) Filmmaker in Amsterdam 'Ik las dat Baudet het woord boreaal had gebruikt, en dat blijkt dan een term te zijn voor het witter maken van Europa. Dat betekent dus dat hij en zijn volgers staan voor een Nederland waarin mensen van kleur niet welkom zijn. Natuurlijk weet ik dat er al veel langer PVV en zelfs VVD-stemmers zijn die ongeveer hetzelfde denken. Maar Wilders was meer de man van het volk, Baudet is de man van de intelligente, witte, hoogopgeleide jongeren. Hij doet zich intellectueel voor, profileert zich als iemand wiens gedachtengoed vanuit de wetenschap komt. Hij herhaalt de standpunten van Wilders, dat mensen met een andere culturele en etnische achtergrond een bedreiging zijn, maar dan in mooiere taal. Hij maakt het makkelijker voor hogeropgeleiden racistische uitspraken te doen, en ik merk in mijn omgeving dat daardoor meer mensen aan zijn kant durven te staan. 'Ik ga me er minder veilig door voelen in Nederland. Er wordt een haatdragende samenleving gecreëerd, waarin mensen van kleur steeds meer macht en zeggenschap verliezen. Als ik nu ergens ga solliciteren, kan het zo zijn dat ik tegenover iemand zit die mij als minderwaardig ziet, zowel om mijn vrouw-zijn als dat ik een Nederlander van kleur ben. Baudets uitspraken over vrouwen en zijn ideologie normaliseren dat.' 'Ik ben bang dat racisme subtieler gaat worden' Achraf el Johari (22) Student rechtsgeleerdheid in Amsterdam 'Toen de verkiezingsuitslag binnenkwam, was ik best gefrustreerd dat er blijkbaar zoveel mensen gevoelig zijn voor het witte superioriteitsdenken van Baudet. Zo'n grote groep die stemt op een partij die mensen zoals ik minderwaardig vindt, dat gaat toch even door mijn hoofd elke keer als ik ergens heenga. Ook linkse partijen hebben hieraan bijgedragen, vind ik. Dat xenofobe denken hebben ze een beetje overgenomen, zoals de SP die ineens zegt dat open grenzen een probleem zijn en Asscher die in Denemarken inspiratie ging opdoen voor een selectiever asielzoekersbeleid. 'Ik ben nu vooral bang dat racisme in Nederland subtieler gaat worden, want daar is Baudet heel goed in. In tegenstelling tot Wilders komen zijn uitspraken op de gewone Nederlander niet over als racistisch, en daar zit het gevaar. Want Baudet is witte superioriteit aan het promoten en normaliseren, en dat gaat gevolgen hebben. Op het moment dat mensen zich superieur voelen op grond van hun ras, eindigt het cv van iemand met een buitenlandse achternaam bij hen nog lager op de stapel. Ik ben ook echt bang dat we hatecrimes zullen krijgen in Nederland. Extreem-rechts intensiveert, dat beeld schetsen de AIVD en NCTV. En het past in de lijn van Baudets denken dat bepaalde mensen beter zijn dan andere. Je ziet dit ook in Amerika. En onze politici maken de fout om te denken dat het wel over gaat, dat ze zich niet hoeven te verenigen tegen Baudet. Zijn gevaar wordt zwaar onderschat - de linkse partijen moeten de handen ineenslaan.' 'Deze uitslag laat zien dat de tolerantie schijn is' Ilham Oukhiar (20) Student journalistiek in Utrecht 'Ik maak me absoluut zorgen. Ik heb het altijd heel tof en mooi gevonden dat we in Nederland zo'n diversiteit aan mensen en culturen hebben, dat er tolerantie is voor iedereen. Maar deze verkiezingsuitslag laat zien dat het een ontzettende schijntolerantie is. Vooral witte mensen waren van het succes van de FvD geschrokken, zag ik op sociale media. Zij zien het racisme niet dat mensen van kleur dagelijks meemaken. Ik merkte het bijvoorbeeld toen ik een kamer zocht in Utrecht. Je zit daar op een hospiteeravond tussen de Anna's en Mariekes als enige met een niet-Nederlandse naam. Ik ben hier geboren, maar dan vragen ze: 'Oh, waar kom je vandaan?' Mij zullen ze niet snel kiezen, weet ik dan. Ze willen iemand die op henzelf lijkt en met die vraag maken ze duidelijk dat ze mij geen volwaardige Nederlander vinden. 'Politici dragen bij aan dat gevoel, ze zetten groepen lijnrecht tegenover elkaar. Baudet doet dat wel anders dan anderen: hij is echt de wolf in schaapskleren, de charmeur die met codewoorden verwijst naar het vooropstellen van het arische ras. Mensen vallen er als een blok voor. Leren we dan nooit wat van de geschiedenis?' 'Nederland is ook van ons, dat moeten we vaker horen' Nugah Shrestha (24) Student urban and economic geography in Utrecht, komt uit Leiden 'Ik voel vooral strijdbaarheid. De mensen die geloven in een Nederland waar iedereen wél kan samenleven moeten zich gaan verenigen. Na alle innovatie op rechts sinds Fortuyn is er ook ruimte voor vernieuwing op links. Mensen met een migratieachtergrond moeten elkaar activeren om politiek actief te worden, de huidige linkse partijen moeten hen willen omarmen. Er zijn genoeg mensen die een sterk contrast kunnen bieden aan Baudet, maar die krijgen vaak nog geen podium. 'We kunnen gewoon met elkaar samenleven, daar is veel steun voor in de jongere generaties. We moeten ons niet laten ontmoedigen door Baudet die zegt dat hij terug wil naar een ver verleden, toen Nederland nog wit was. Nederland ís multicultureel en de mensen van kleur die hier wonen zijn onderdeel van de samenleving. Nederland is ook van ons. Die boodschap zouden we ook in de media vaker moeten horen. Daar is nu vooral aandacht voor kritiek op de multiculturele samenleving, en daar profiteert een partij als FvD van.' 'Ik schrik van de milde reacties van linkse politici' Max de Blank (22) Student gender studies in Boedapest, komt uit Arnhem 'Ik snap dat andere partijen zeggen dat iedereen moet kunnen meepraten in een democratie, maar de milde reacties van linkse politici, daar schrik ik van. Jesse Klaver die Baudet feliciteert, bijvoorbeeld. En de media die een menselijk gezicht proberen te geven aan Forum-stemmers door ze te portretteren en interviewen. 'Daarmee normaliseer je het Forum-gedachtengoed alleen maar, en dat is precies wat Baudet wil. Als je kijkt naar hoe hij en Hiddema zich in de Tweede Kamer gedragen - ze leveren nauwelijks bijdragen. 'Het gaat hen niet om het politieke proces of om het besturen, maar om het verspreiden van hun gedachtengoed, wat schadelijk is voor de maatschappij en vooral voor vrouwen en mensen van kleur. 'Mensen zullen op den duur minder gêne gaan voelen voor hun racistische en/of seksistische denkbeelden. Daardoor krijgen we een minder inclusieve samenleving, met minder erkenning dat niet iedereen wit is of wit hoeft te zijn.' Twee fragmenten uit de toespraak van Thierry Baudet 'BOREALE WERELD' 'En zo staan we hier, vanavond, te elfder ure, letterlijk, te midden van de brokstukken van wat ooit de grootste en mooiste beschaving was die de wereld ooit heeft gekend. Een beschaving die alle uithoeken (applaus) De grootste en mooiste beschaving, dus, die de wereld ooit heeft gekend. Een beschaving die alle uithoeken van de wereld bestreek. Die vol zelfvertrouwen was, en die de mooiste architectuur, de mooiste muziek en de mooiste schilderkunst heeft voortgebracht die ooit onder de sterrenhemel heeft bestaan. Ons land maakt onderdeel uit van die beschavingsfamilie. Maar net als al die andere landen van onze boreale wereld, worden we kapotgemaakt door de mensen die ons juist zouden moeten beschermen.' 'ONGECONTROLEERDE IMMIGRATIE' 'Sterker, als dit alles niet was gebeurd, deze ongecontroleerde immigratie, die ons straatbeeld zo vertekent, al die linkse indoctrinatie in het onderwijs, al die lelijke architectuur, en die machtsuitbreiding van de EU, al die klimaatketterij. Als al die zaken niet waren gebeurd, dan was ik nooit de politiek in gegaan. Maar maar wij zijn maar wij zijn naar het front geroepen. Omdat het moet. Omdat ons land ons nodig heeft (gejuich en applaus).'", "published_at": "2019-03-25"}
{"id": 10743018, "title": "'Het was nodig hierover iets te zeggen'", "text": "Hij kreeg 'veel steunbetuigingen', maar ook 'stront over me heen' voor zijn interruptie op het Boekenbal om op te roepen tot een statement over Baudet. Freek de Jonge onderbrak op het Boekenbal vrijdagavond de toespraak van directeur Eveline Aendekerk van de organiserende stichting CPNB. Aendekerk had net gesproken over de stille tocht die diezelfde avond werd gehouden ter nagedachtenis van de slachtoffers van de aanslag van afgelopen maandag in Utrecht, toen de cabaretier haar luid onderbrak. De Jonge verlangde dat de zaal zich zou uitspreken tegen de overwinningsspeech die Forum voor Democratie-leider Thierry Baudet woensdagavond laat hield na de door zijn partij gewonnen verkiezingen. Aendekerk ging daar niet op in en hervatte haar toespraak. Wanneer had u bedacht dat u wat ging zeggen? De Jonge: 'In mijn vak is timing heel belangrijk. Je moet goed bedenken: is het nu te vroeg, of juist te laat? Die middag had ik al bedacht dat er een duidelijk statement moest komen. Juist op het Boekenbal, waar veel kunstenaars, journalisten en wetenschappers samen zijn. Juist die groepen heeft Baudet in zijn speech aangevallen, weggezet als de oorzaak van alle ellende. Ik had besloten dat het nodig was hierover wat te zeggen.' Wat is er toen gebeurd? 'Eveline had haar toespraak grondig voorbereid. Ze klampte zich vast aan haar tekst. Ik riep niet zo maar wat. Ik zei dat we een geluid moesten laten horen als reactie op de toespraak van Baudet. Eerlijk gezegd had ik verwacht dat iedereen daarop zou opstaan en zou gaan klappen. Dan was het klaar geweest. Maar er ontstond een vacuüm, een stilte, waarin mij allerlei dingen werden toegedicht.' Was het wel het juiste moment, net toen er over de aanslag in Utrecht was gesproken? 'Het gaat er volgens mij om dat we ons nu met hand en tand verzetten tegen de aanval op deze beroepsgroepen, de intellectuelen in Nederland. En dat het op een moment kwam net toen het over de gebeurtenissen in Utrecht ging, betekent zeker niet dat ik me die slachtoffers niet aantrek. Het is een drama wat daar is gebeurd. De interruptie had misschien beter op een ander moment in het verhaal kunnen plaatsvinden. Maar een interruptie is altijd ongepast.' Heeft u de reacties op Twitter gezien, dat u een aandachtszoeker zou zijn, een oude man die tegen zichzelf zou moeten worden beschermd? En dat zijn nog de vriendelijkste reacties. 'Ik kijk niet op Twitter, ik laat het langs me heen gaan. Persoonlijk krijg ik nu juist veel steunbetuigingen binnen. Het zou ook wel treurig zijn als ik alleen stond in mijn mening dat we nu moeten opstaan. Het gaat niet om mij, het gaat om het punt dat ik maak.' Welk punt? 'Dat het niet normaal is dat de leider van de grootste partij in de Eerste Kamer kunstenaars, wetenschappers en journalisten aanvalt. Daar kun je niet je schouders over ophalen. In de zaal van het Boekenbal zijn die drie beroepsgroepen vertegenwoordigd. Die zouden op dat moment een grote angstschreeuw moeten laten horen.' Is Baudet zo gevaarlijk volgens u? 'Dat gaat voorbij het punt. We kunnen het niet toestaan dat een politicus die de afgelopen week zo veel stemmen heeft getrokken, deze beroepsgroepen verantwoordelijk stelt voor de crisis waarin we zouden zitten. Zeggen dat we in een crisis zitten is al tendentieus - we zijn het vijfde gelukkigste land van de wereld. Het is een gevaarlijke tendens dat hij zoiets zegt.' Dus daarom stond u op? 'Het gaat me er niet om dat ik later kan zeggen dat ik aan de goede kant stond, want later ben ik dood. Ik wil hier geen slaatje uitslaan, ik krijg alleen maar stront over me heen. In mijn voorstelling zal ik ook ingaan op Baudet. Ik kan hierover niet zwijgen.' Freek de jonge", "published_at": "2019-03-25"}
{"id": 10740499, "title": "Een arbeidscontract op zeven kilometer hoogte. Opvallende wervingsmethode ict-bedrijf", "text": "70 procent van de vacatures in de ict is moeilijk vervulbaar. Bedrijven vechten om de zeldzame kandidaten. Ict-detacheerder PEAK-IT werft op onorthodoxe wijze. PEAK-IT wil dit jaar 340 ict'ers aannemen. Zonder mensen geen klanten en dus geen inkomsten. Vind ze maar eens. Want de politie zoekt ook een paar honderd ict'ers. De Belastingdienst wil ze. Bij bol.com staan vacatures open voor data-analisten en een ict-beveiliger. Geen sector op de arbeidsmarkt kent zo'n grote krapte als de ict. PEAK-IT wilde het anders aanpakken. ,,Geld bieden is niet meer genoeg, dat doet iedereen.'' Dure leaseauto's? Te makkelijk. Een concurrent gooide al lease-jacuzzi's in de strijd, zegt directeur Richard Stassen. De (jonge) ict'er wil meer, die wil een loopbaan waarin hij of zij kan groeien, die wil geboeid worden en de bedrijfscultuur moet aanspreken. Het werd: 'een vliegende start'. Gevolgd door 'een carrière die naar grote hoogte stijgt'. De parallel met een vliegtuig was zo gelegd tijdens de brainstormsessies. De campagne begon op 14 februari en leidde tot een verdubbeling van het verkeer op de site en 32 procent méér sollicitanten dan normaal. In een maand tijd werden 35 mensen geworven - drie keer zo veel als in andere maanden. ,,We wilden iets doen dat nog niemand gedaan had.'' Met vijftien van deze nieuwe collega's ging PEAK-IT afgelopen vrijdag vanaf Rotterdam The Hague Airport de lucht in. Kosten van het vliegreisje: zo'n 1000 euro per persoon. Aan boord van de Saab 340, gehuurd bij Jet Aviation, tekenden zij hun arbeidscontract. Of nou ja, een deel dan. De meesten bleken hun handtekening al op de grond, in een gewoon kantoorpand gezet te hebben. Ook hoorden ze vaak pas na hun sollicitatie van deze vliegactie - de campagne speelde dus niet mee in hun keuze om bij PEAK-IT te gaan werken. Leuk vinden ze het vliegreisje wel, zeggen de kandidaten. Voor Ruben Veenendaal (19) is het zelfs de eerste keer in een vliegtuig. Het is tevens z'n eerste echte baan, alhoewel hij niet eens klaar is met zijn ict-opleiding aan het ROC. Hij had zich onlangs, omdat hij in zijn laatste jaar zit, aangemeld op de website ictergezocht.nl. De volgende dag kwamen meteen de eerste telefoontjes van recruiters. De recruiter van PEAK-IT was 'vol energie.' Als de rest van de mensen bij het bedrijf ook zo is, zit het wel goed dacht hij. Z'n contract heeft hij al getekend, maar zo'n vliegreisje slaat hij niet af natuurlijk. Tijdens zijn mbo-opleiding it-beheer zeiden docenten al: je hebt na je opleiding zó een baan, vertelt Donovan Schot (24). Dat bleek niet gelogen. Via LinkedIn werd hij meerdere malen benaderd door recruiters. Hij koos voor PEAK-IT vanwege de doorgroeimogelijkheden. In september mag hij via het bedrijf al beginnen aan een hbo-opleiding. Hij hoorde pas later van de 'vliegende start-campagne'. Volgens hem een bewijs dat het een 'hip en modern bedrijf is.' Vet Dat is precies wat PEAK-IT wil uitstralen. Daarom zijn aan boord niet alleen de kandidaten en mensen van PEAK-IT aanwezig, maar maken twee mannen ook een professionele bedrijfsfilm en talloze foto's. ,,Jongens, dit is essentieel beeld, even allemaal stil zijn. Ja, ga maar tekenen, Hans komt naar je toegelopen.'' De vliegreis van krap een uur zal niet de laatste stunt zijn van het bedrijf. Details kan directeur Stassen nog niet geven, maar 'op een hoofdpodium van een groot festival zullen ook sollicitaties plaats gaan vinden'. Dat een rondje vliegen boven Nederland niet erg milieuvriendelijk is, 'heeft bij deze actie niet de boventoon gevoerd', zegt Stassen. Gelukkig voor hem blijken de meeste kandidaten zich vandaag ook niet bezig te houden met de opwarming van de aarde. ,,Dat je dit mee mag maken, is wel vet'', aldus Khran Rambhiansing (25), die in dienst komt als recruiter.", "published_at": "2019-03-25"}
{"id": 10740514, "title": "Licht gezoem op de wegen in Hengelo. Auto's elektrisch rijden", "text": "Bronckhorst vindt het belangrijk dat mensen ervaren hoe elektrisch rijden is. Daarom zijn er 'ervaringsdagen'. Een licht gezoem vanonder de motorkap en een suizend geluid van de wielen op het wegdek. Veel meer hoor je niet als de Audi e-tron, Hyundai Ioniq of Renault Zoe vertrekken voor een testrit naar Vorden. Bronckhorst hield de eerste van drie dagen Elektrisch Rijden Ervaring. Enkele tientallen geïnteresseerden grepen zaterdag de kans om te ervaren hoe een elektrische auto rijdt. De dag was door Bronckhorst opgezet met EV Coöperatie, die elektrisch autorijden stimuleert. ,,We willen de transitie versnellen door de mensen het plezier van rijden in zo'n auto te laten ervaren'', zegt Arjen de Putter van EV Coöperatie. Hij geeft de gemeente een pluim. ,,Hier geen woorden maar daden, elders blijft het vaak bij plannen en nota's.'' Tussen het gemeentehuis van Bronckhorst en het Kulturhus in Vorden reden verschillende modellen elektrische auto's. Iedereen die dat wilde, kon een ritje maken. Bijvoorbeeld in een van de twee duurste auto's, de Jaguar i-Pace en de Audi e-tron. Die kosten zo'n 90.000 euro. ,,Deze staat nog maar net in de showroom'', zegt De Putter over de Audi. Testrijders zijn enthousiast over het rijden én over de innovatieve snufjes. Ook minder prijzige auto's (vanaf zo'n 30.000 euro) zoals de Volkswagen e-Golf, Hyundai Kona, Nissan Leaf en de Kia e-Niro stonden klaar voor een proefrit. De Putter kent de discussie over hoe groen die auto's zijn, als je ook de productie van batterijen meetelt. ,,Je hoort en leest veel halve waarheden'', zegt hij. ,,Zelfs als je de meest grijze stroom gebruikt die te vinden is, is dit beter dan de schoonste benzineauto.'' Met het stimuleren van elektrisch rijden wil Bronckhorst toe naar 100 procent schone energie in 2030. De maatregelen voor de route daarheen komen deze week in de raad, zegt gemeentemedewerker Erik Mol. Hij vindt het belangrijk dat mensen zelf ervaren hoe het is om elektrisch te rijden. ,,Je moet dat beleven, dat is een stimulans om de overstap te maken. Bij een vakgarage kun je een of twee types proberen, hier staan meer dan tien modellen van meerdere merken.'' Er zijn testritten op zaterdag 30 maart tussen Hummelo en Zelhem en op 6 april tussen Steenderen en Drempt. Aanmelden: bronckhorst.nl/elektrischrijden,", "published_at": "2019-03-25"}
{"id": 10740518, "title": "Medewerkers van McDonald's ruimen 'eigen' zwerfvuil op", "text": "Peuken, plastic, blikjes en propjes papier. Steeds meer troep wordt wegge-gooid. McDonald's hielden zaterdag een opschoondag in Doetinchem en Winterswijk. Hij krijgt tijdens het opruimen vaak een duimpje omhoog, maar medewerker Lorenzo Jansen van McDonald's in Winterswijk hoort ook 'Zoek een echte baan, man' of 'Waarom doe je dit jezelf aan?'. ,,Die mensen snappen niet hoe schadelijk het afval is'', zegt de mbo-student media. ,,Ik denk dat het dezelfden zijn die het afval in de berm gooien.'' Jansen is een van de vier McDonald's-krachten die in Winterswijk met bakfiets, grijper en vuilniszak op pad zijn om zwerfafval op te ruimen, tijdens de Landelijke Opschoondag waar de hamburgerketen aan meedoet. Bij de fastfoodzaak struint elke dag iemand de omgeving af naar zwerfvuil. Soms wordt een grotere ronde gemaakt: langs de rondwegen, het station en de wijk Morgenzon. ,,Elke dag halen we een tot twee zakken afval op'', zegt restaurantmanager Dini Koenders. ,,Het meeste komt van ons, maar we pakken ook ander afval mee. We proberen in het restaurant en op de parkeerplaats afval snel op te ruimen: hoe schoner het is, des te minder gauw mensen het van zich af gooien.'' Maar volgens Koenders is er eerder meer dan minder zwerfafval. Nederlanders eten en drinken vaker onderweg. Vanuit de auto of vanaf de fiets belandt de verpakking dan in de berm. ,,Inmiddels kennen wij de vaste afvalroutes en piektijden. Doordeweeks kun je het spoor naar de scholen volgen en zaterdag en zondagochtend naar de rotondes en de parkeerplaats bij de Julianaschool.\" In Doetinchem keerden acht medewerkers met zeven volle vuilniszakken terug. ,,Er lag werkelijk van alles langs de weg\", zegt manager Inge Huberts, ,,Zwerfafval is een maatschappelijk probleem. Zelf recyclen we meer en ook zoeken we een alternatief voor plastic rietjes.''", "published_at": "2019-03-25"}
{"id": 10740614, "title": "Binnen een jaar een miljoenenschuld. siza nova me Faillissement", "text": "Het zorgbedrijf Siza Nova Me ging onlangs failliet. Wat wilde Siza-bestuurder Rob Hoogma eigenlijk met dat bedrijf? En waarom ging het al binnen een jaar mis? Een reconstructie. Het is 19 februari 2018, als Rob Hoogma (63) zijn handtekening zet onder het contract waarmee hij de nieuwe eigenaar wordt van een omstreden zorgmethode. De baas van de Arnhemse zorggigant Siza steekt 2 miljoen euro zorggeld in de aankoop van Ciran, een failliet zorgbedrijfje dat in de jaren daarvoor veel opzien baarde in de zorgwereld. Een sektarische club met zweverige neigingen, zeggen critici. Hoogma trekt zich er niets van aan en zorgt ervoor dat er een nieuwe onderneming komt: Siza Nova Me. Een jaar later, op 11 december 2018, spreekt de rechter het faillissement van Siza Nova Me uit. Dat heeft in een jaar tijd een schuld van 3.378.000 euro opgebouwd. Een geval van ondernemersrisico? Of had Rob Hoogma twee keer moeten nadenken? ,,Siza Nova Me was een speeltje van Hoogma\", zegt een oud-medewerker. ,,Het is mislukt door wanbeleid van de Siza-directie. Dit zaakje stinkt.\" Niet waar, vindt de Siza-directeur. Hij wilde het aanbod van Siza uitbreiden, en deed dat naar zijn idee te goeder trouw. De Ciran-methode vindt zijn oorsprong in 2009, in Venlo. Twee fysiotherapeuten ontwikkelen daar een methode voor mensen die al jarenlang thuis zitten omdat ze last hebben van chronische pijn, vermoeidheid of sociaal zijn uitgesloten. Binnen vier maanden ben je er weer bovenop, belooft Ciran. Niet omdat de klachten weg zijn, maar omdat gewerkt wordt aan 'het vermogen om krachten in jezelf aan te spreken'. Klooster Een weekeinde in een Tibetaans klooster is onderdeel van het programma. ,,Patiënten kwamen soms nog vermoeider terug dan ze erheen gingen\", zegt een oud-medewerker van Ciran in maart 2017 tegen het tv-programma Zembla. ,,Omdat ze eindeloos moesten lopen met vermoeidheidsklachten of op harde vloeren moesten slapen terwijl ze een behandeling zochten tegen rugklachten.\" Langzamerhand komen er meer klachten. Patiënten melden dat ze hun problemen op het inschrijfformulier moeten aandikken, zodat ze in aanmerking komen voor het intensieve en dus dure behandeltraject. In oktober 2017 gaat het echt mis, als zorgverzekeraars afhaken. VGZ en DSW eisen geld terug. Twee maanden later is Ciran, met negentien vestigingen door het hele land, failliet. Einde verhaal, lijkt het. Tot Rob Hoogma zich bij de curator meldt. Hij wil de methode overnemen. In het pakket van Siza ontbreekt iets, vindt hij: ,,Zorg die ingaat op meer kwaliteit van leven en zingeving, vooral voor mensen die kampen met chronische klachten in combinatie met ernstige beperkingen.\" Dat vindt hij bij Ciran. Hoogma zegt geen belangstelling te hebben voor het bedrijf, maar alleen voor de methode. Die deugde. Dat Ciran failliet ging, had naar zijn idee te maken met de uitvoering. ,,Het computersysteem van Ciran was door bepaalde mensen zo afgesteld dat het veel te hoge indicaties afgaf. Wij hebben dat systeem opgeschoond. We hebben daarnaast de methode ontdaan van de zweverige kant, zoals de behandeling in het klooster.\" In werkelijkheid nam Siza Nova Me meer dan de methode over. Vier van de negentien vestigingen gaan door, ook personeel komt mee. In totaal is eentiende van het personeel overgenomen, claimt Hoogma. Maar, zegt hij, hem was duidelijk welke medewerkers zuiver op de graat waren en welke niet. ,,De curator van Top Care, waar Ciran onder viel, heeft dat precies voor me uiteengezet. Ik wist wie ik aan kon nemen en wie niet.\" Curator Jan van den Heuvel weerspreekt dat. ,,Dat wist ik als curator op dat moment ook niet. Hoogma heeft zelf bepaald wie hij aannam.\" De deal is rond in februari 2018. Siza Nova Me kan van start gaan. De vestigingen in Breda, Venlo, Groesbeek en Eindhoven kunnen weer open. Alleen de patiënten ontbreken. De consultants willen aan het werk: cliënten binnenhalen. Daar komt weinig van terecht. Siza Nova Me komt niet goed van de grond. ,,We hingen weken rond op kantoor, wachtend op een goed verhaal richting onze klanten. Dat verhaal moest komen van het bestuur.\" Cliënten kwamen nauwelijks uit zichzelf. De 'enthousiaste doorverwijzers' waar Hoogma op rekende, blijken niet te bestaan. Ook de samenwerking met zorgverzekeraars loopt stroef. Daardoor haakten patiënten volgens voormalig medisch directeur Geraline Leusink van Siza Nova Me af. ,,Als patiënten niet zeker zijn van een vergoeding, zoeken ze uiteindelijk elders een oplossing.\" Zorgverzekeraar VGZ keurde 80 procent van de aanvragen van Siza Nova Me af. ,,Er werd te snel besloten om heel intensieve complexe zorg te verlenen. Terwijl het met minder net zo goed zou kunnen\", zegt woordvoerder Sonja de Graaf van VGZ. ,,Wij hadden onze vraagtekens bij het overgrote deel van de aanvragen.\" Leusink vond de afwijzingen maar vreemd. ,,In de redenen van afwijzing was geen lijn te ontdekken bij VGZ.\" In de zomer stopt Siza Nova Me met het betalen van de huur voor de panden in Groesbeek en Venlo. Hoogma belooft in het najaar over de brug te komen met de achterstallige huur, maar laat daarna niets meer van zich horen. De huurbaas, curator Jan van den Heuvel, spant een kort geding aan en wint. Siza moet een ton betalen aan achterstallige huur. Besmeurd Op de dag dat de rechtbank dat bepaalt, 6 december 2018, verandert Hoogma de naam van Siza Nova Me in Nova Me. De vestigingsplek verandert hij van Arnhem naar Venlo. Een week later gaat de zaak failliet. Critici zeggen dat hij zo wil voorkomen dat de naam van moederconcern Siza ook besmeurd raakt. Hoogma ontkent dat. Spijt heeft hij ook niet van de overname. ,,Ik zou het eerder een briljante mislukking noemen. Ik geloof echt in die methode.\" Waar ging het dan mis? ,,Misschien hebben we het op een slecht moment in de markt gezet, net op een moment dat zorgverzekeraars in het algemeen terughoudender werden\", verzucht Hoogma. ,,Dat we begonnen zonder patiëntenbestand hielp niet.\" Marius Buiting, directeur van de Nederlandse Vereniging van Toezichthouders in de Zorg (NVTZ), kan zich daar in inleven. ,,Zorgverzekeraars zijn de laatste jaren grillig. Vinden ze iets het ene jaar een goed plan, het volgende jaar kan het zomaar anders zijn. Dat maakt het voor zorginstellingen moeilijk te ondernemen.\" Woordvoerder Sonja van der Graaf van VGZ vindt het te makkelijk de zorgverzekeraars de schuld in de schoenen te schuiven. ,,Als je er op voorhand vanuit gaat dat je duizend cliënten hebt die een zorgbudget van ons meebrengen, dan zit je met een gat als aanvragen worden afgekeurd. Je moet dan als ondernemer kunnen bijsturen en er iets van leren.\" Een oud-behandelaar van Siza Nova Me zegt dat het misging doordat niet goed op de kosten werd gelet. ,,Omdat de overname langer dan twee maanden duurde, liepen alle patiënten weg. Het personeel werd wel betaald. Door Siza. Dat moet enorm veel geld hebben gekost. Medewerkers die nieuw werden aangenomen, werden zelfs met terugwerkende kracht betaald.\" Hoogma ontkent dit. Eigenlijk is Siza Nova Me nooit levensvatbaar geweest, zegt een oud-consultant van de instelling. Dat leidt hij af uit een gesprek met een financieel medewerker van Siza Nova Me. ,,Hij schrok van ons target. Hadden wij echt maar vijf nieuwe patiënten per week per vestiging hoeven aanbrengen? Dat bleek totaal niet kostendekkend te zijn.\" Hoogma zegt dat vijf patiënten per week per vestiging wel kostendekkend was geweest. De financieel medewerker zegt: ,,Het allermeeste bevreemdt het mij dat de maanden januari tot en met april niet zijn afgewacht. Dat zijn de topmaanden in deze sector. Het is alsof je een café twee dagen voor carnaval failliet laat gaan. Achter Siza Nova Me zat geen plan.\" Siza zelf is 2 miljoen euro kwijt door het debacle. Er zijn ook andere schuldeisers: in totaal voor 3.378.000 euro. De schulden kunnen niet verhaald worden op Siza. Wie de schuldeisers allemaal zijn, zegt Hoogma niet. Voelt hij geen wroeging? ,,Het is pijnlijk, maar dit hoort bij onze zoektocht naar nieuwe manieren om onze zorg beter te maken. Soms mislukt dat.\" Tip naar aanleiding van dit verhaal? b.tetelepta", "published_at": "2019-03-25"}
{"id": 10741844, "title": "Freek. Column Nynke de Jong", "text": "Eerlijk is eerlijk, de boekenweek kon ook wel wat opschudding gebruiken. Het thema is dit jaar behoorlijk suf: 'de moeder de vrouw'; en de laatste Boekenbalvechtpartij dateert van 2004, toen Beau van Erven Dorens met zijn hoofd in een bloembak belandde. Maar daar was Freek de Jonge, die tijdens de speech van de nieuwe CPNB-directeur Eveline Aendekerk zijn ongenoegen over de winst van Forum voor Democratie ventileerde. De een vond het een mooie actie, de meeste reacties waren van het kaliber 'moet dit nou' en 'moet dit precies op dat moment'. Allemaal prima. Hij had namelijk ook wel even wat langer kunnen wachten met zijn verhaal. Nu interrumpeerde hij het moment stilte voor de slachtoffers van de aanslag in Utrecht. Dat is niet chic, en dat gaf De Jonge achteraf ook toe. De reacties over het momentum snap ik. De reacties die ik niet begreep, hadden allemaal te maken met Freek zijn leeftijd. Hij was een oude man, op zijn retour. Het woord 'seniel' viel. Het zijn de gemakkelijkste commentaren, en ze zijn te vergelijken met de kritiek op de klimaatspijbelaars. Die worden door tegenstanders ook consequent te jong genoemd. Wat weten die nou van de wereld? Eerst maar eens volwassen worden. En Freek? Die is seniel en sentimenteel. Die is al 74 en dus sowieso in de war. Met dit soort opmerkingen suggereer je dat je alleen je mening mag uiten als je daarvoor de ideale leeftijd hebt. Niet te oud, niet te jong, genoeg meegemaakt om ergens verstand van te mogen hebben, maar nog niet zo oud dat je overal de geschiedenis aan de haren bijsleept. Iemands mening afserveren door meteen diens leeftijd erbij te halen, zorgt ervoor dat je het verder niet over de mening zelf hoeft te hebben. Het debat ging niet over wát Freek zei, het ging alleen over wannéér hij het zei. Je kunt een ongelofelijke hekel hebben aan de mening van Freek de Jonge, maar uit dan je kritiek op zijn mening, niet op zijn leeftijd. Want je bent nooit te oud of te jong om je stem te laten horen.", "published_at": "2019-03-25"}
{"id": 10741846, "title": "Oproep tot doden Baudet bij betoging", "text": "Tijdens een antiracismedemonstratie in Amsterdam heeft zeker één betoger zaterdag doodsbedreigingen aan het adres van Thierry Baudet geuit. Sinds de verkiezingszege van Baudets partij neemt de verbale agressie jegens hem toe. Op beelden van UP! Network, naar eigen zeggen een 'rechts georiënteerd mediaplatform', is te zien hoe een vrouwelijke demonstrant scandeert: ,,Als je Thierry dood wil schieten, zeg dan paf.'' Andere demonstranten laten in hetzelfde filmpje weten deze oproep af te keuren. PVV-leider Geert Wilders reageerde op Twitter vol afschuw op het filmpje. Hij eist dat het Openbaar Ministerie (OM) de vrouw vervolgt. De Amsterdamse politie zegt op de hoogte te zijn van de beelden en in overleg met het OM onderzoek te doen. Zo kijkt de politie of er meer van dergelijke filmpjes in omloop zijn en wat er tijdens de demonstratie allemaal is geroepen. Het OM bekijkt de strafbaarheid van de uitlatingen. Alle signalen van belediging en strafbare uitingen worden terecht onderzocht door het OM, reageert de Amsterdamse wethouder Rutger Groot Wassink (GroenLinks). ,,Schokkend en onacceptabel. Dit past niet in de democratie'', voegt hij eraan toe. GroenLinks was een van de deelnemende partijen aan de demonstratie. In Krimpen aan den IJssel ontstond gisteren ophef door een Facebookbericht van burgemeester Martijn Vroom (CDA). Die schreef: 'Iemand zei tegen me dat de elite geen boeken leest. Dus heb ik wat boeken maar weer op de leesstapel gelegd.' Daarbij plaatste hij foto's van boeken over fascisme en nazi's. Vroom in een reactie: ,,Als burgemeester moet je voorzichtig zijn met wat je zegt, maar je hoeft niet te accepteren dat je weggezet wordt als elite. Dat ben ik namelijk niet.'' Kijk op de site bij /videonaar beelden van de betoging bij UP! Network.", "published_at": "2019-03-25"}
{"id": 10742069, "title": "Vierdaagse: 6000 inschrijvers te veel", "text": "Door een run op de Vierdaagse gaan er ruim 6000 inschrijvers afvallen voor de Nijmeegse wandelmars. Bijna tweeduizend wandelaars meer dan vorig jaar willen meedoen aan de 103de editie die van 17 tot en met 19 juli gehouden. In totaal hebben zich 53.074 deelnemers gemeld, terwijl er slechts 47.000 startbewijzen te vergeven zijn. Komende vrijdag is dus een spannende dag voor veel inschrijvers, want dan wordt er geloot. Met die 53.074 liefhebbers wordt het record van de honderdste Vierdaagse van 2016 steeds meer benaderd. Toen schreven zich ruim 54.325 mensen in. Omdat er ook meer mochten meedoen, hoefden er echter minder mensen af te vallen dan nu. De inschrijfperiode voor de Vierdaagse liep vrijdag af. 'Inschrijving gesloten' is inmiddels op de website van de Vierdaagse te lezen. Het is sinds 2013 voor het zevende jaar op rij dat het aantal inschrijvingen voor de Vierdaagse de 50.000 overschrijdt. Sinds het jaar 2004 geldt een limiet voor het aantal deelnemers, om ruimte te houden op het parcours. Veel deelnemers aan de Vierdaagse klagen al over de drukte onderweg, onder meer bij de toiletten en bij smalle passages. Overigens hoeven alleen inschrijvers die nog nooit de wandelmars succesvol hebben voltooid te hopen op een startbewijs. Anderen zijn daar automatisch van verzekerd. Om het aantal jonge deelnemers te laten stijgen, worden ook inschrijvers die geboren zijn in de jaren 2004 tot en met 2007 zonder loting toegelaten.", "published_at": "2019-03-25"}
{"id": 10742073, "title": "Aanjaagfonds voor duurzame energie. Didam", "text": "Montferland stopt als derde gemeente in de Achterhoek geld in een aanjaagfonds voor duurzame energie. Dat moet lokale initiatieven steunen om commerciële partijen, vaak buitenlandse investeerders, buitenspel te zetten. Oost Gelre en Winterswijk doen ook mee. Het fonds komt er als vier gemeenten instappen en samen 4 à 5 miljoen euro inleggen.", "published_at": "2019-03-25"}
{"id": 10742077, "title": "Politie stopt met onderzoek naar agriterreur", "text": "De politie is gestopt met het onderzoek naar de grootschalige vernielingen en sabotages op het platteland van het Land van Maas en Waal. Het is niet gelukt om de daders van de agriterreur op te sporen. Onbekenden zaaiden jarenlang angst door agrariërs te intimideren met grootschalige vernielingen in fruitboomgaarden en op boerenakkers. Zeker vijftien boeren werden sinds 2016 het slachtoffer van de agriterreur. Fruitbomen werden massaal doorgezaagd. Voerkuilen werden opengesneden en tussen het nog te oogsten mais en gras werden roestvrijstalen pennen verstopt. Ook werden landbouwvoertuigen vernield. In november vorig jaar leek er nog sprake van een doorbraak, nadat boerenorganisatie ZLTO een een privé-rechercheur in de arm had genomen. Volgens de privédetective komt de terreur voort uit soms al jarenlange slepende conflicten van jagers met boeren, omdat hen jachtgebieden waren afgepakt. De verdachten zijn in beeld, zei hij in november tegen De Gelderlander. De privédetective droeg zijn onderzoek over aan de politie. Die bevestigde vervolgens dat de oplossing nabij was. Dat ligt nu toch anders. Volgens de politie zijn inmiddels alle 'opsporingsindicaties' onderzocht, zonder dat daders zijn gevonden. Met het Openbaar Ministerie is besloten het onderzoek voorlopig stil te leggen. ,,Als we mensen aanhouden, moet sprake zijn van een 'redelijk vermoeden van schuld', dus bewijslast. En daar is hier geen sprake van\", zegt een politiewoordvoerder. ,,Het onderzoek is op dit moment slapende. Als het nodig is pakken we het weer op.\" Politie, Openbaar Ministerie, burgemeesters en de boerenbelangenvereniging ZLTO geven aan dat de rust in het gebied is weergekeerd. De afgelopen tijd, sinds de zomer van 2018, zijn er geen vernielingen meer geweest. De politie denkt dat de media-aandacht, het politieonderzoek en de gesprekken met betrokkenen daar een bijdrage aan hebben geleverd. Volgens een aantal boeren, die niet met hun naam in de krant willen in verband met angst voor represailles, zijn er jachtvergunningen ingetrokken. Dat is niet gebeurd naar aanleiding van het onderzoek, aldus de politiewoordvoerder. ,,Het kan zijn dat dit soort bestuurlijke maatregelen zijn genomen, maar dat staat dan los van dit onderzoek.\" Eén van de slachtoffers van de vernielingen reageerde gistermiddag berustend op het stopzetten van het politie-onderzoek: ,,De politie komt er nooit achter. De mensen houden hun mond. Uit angst. En zolang dat zo is, krijgt de politie geen informatie. Wij hebben na de vernielingen onze boerderijen beschermd met camera's. Daar geloven we meer in.\"", "published_at": "2019-03-25"}
{"id": 10742083, "title": "Provincie en gemeenten willen meer grip op luchtruim. Vliegbasis Deelen", "text": "Met 'Lelystad' in het achterhoofd willen provincie en gemeenten alles weten over de plannen rond vliegbasis Deelen. Maar duidelijkheid blijkt lastig te krijgen. Regelmatig praat de luchtmacht de provincie Gelderland, omliggende gemeenten, omwonenden en natuurorganisaties bij over luchtmachtbasis Deelen. Tijdens het laatste overleg, afgelopen vrijdag, benadrukten wethouder Leon Meijer van Ede en gedeputeerde Josan Meijers nog maar eens dat ze in een vroeg stadium betrokken willen worden bij alle ontwikkelingen. Grote vraag die op tafel lag: hebben de plannen rond Lelystad Airport en de herindeling van het luchtruim invloed op het aantal vliegbewegingen in Deelen? Die invloed is er niet, stelde Robert Adang, commandant van het Defensie Helikopter Commando en daarmee verantwoordelijk voor de bases Deelen, Gilze-Rijen en De Kooy. Vrijdag zat hij aan tafel met de Edese wethouder Meijer, diens Apeldoornse collega Wim Willems en gedeputeerde Meijers, in een zogenoemde Commissie Overleg en Voorlichting Milieu (COVM). Elke luchtmachtbasis heeft zo'n overleg. De drie bestuurders moesten constateren dat Adang ze weinig inzicht kon geven in het effect van de civiele luchtvaart op de militaire luchtvaart boven de Veluwe. Adang: ,,Ik ben verantwoordelijk voor een gebied van 13 tot 14 kilometer rond de basis, tot een hoogte van 900 meter. Ik speel geen enkele rol bij de herindeling van het luchtruim.'' Het frustreert de bestuurders. Zitten ze met de luchtmacht om tafel, kan die niks zeggen over het luchtruim. Gedeputeerde Meijers: ,,Het ministerie legt wél de link tussen civiel en militair gebruik van het luchtruim. Ik wil graag van defensie weten wat de invloed is van de mogelijke uitbreiding van Lelystad Airport op Deelen. Op de ministeries hoor ik dat alles met elkaar samenhangt. Krijg ik dan verkeerde informatie?'' Volgens Adang niet, maar is hij niet de aangewezen persoon. ,,De Commandant der Luchtstrijdkrachten is daarbij betrokken, maar dat is een niveau boven het mijne. Maar het gebruik van Lelystad en Deelen staan los van elkaar.'' Luitenant-kolonel Peter Hardenbol is binnen het Commando Luchtstrijdkrachten verantwoordelijk voor geluidsoverlast. ,,We moeten zaken niet door elkaar halen. Lelystad gaat over hogere luchtlagen. Daar hebben wij als luchtmacht geen invloed op.'' Maar ook het laagvliegen door de luchtmacht, bijvoorbeeld met Apaches, is een onderwerp waarvoor de bestuurders tevergeefs aanklopten bij de luchtmacht, hoe graag gedeputeerde Meijers daar ook informatie over wil. In een gebied als Rivierenland is na een ongeval met een Apache in Zoelen laagvliegen een belangrijk politiek onderwerp. De bestuurders kregen wel antwoorden op hun vragen over overlast. Daar is het overleg ook vooral op gericht. Die overlast valt in het geval van Deelen overigens erg mee. Vorig jaar werd 91 keer een klacht ingediend. Ter vergelijking: over luchtmachtbasis Gilze-Rijen werd 1.700 keer geklaagd. Adang: ,,Wat wij doen, maakt geluid, dat kunnen we niet wegnemen. Maar we merken wel dat als er onbekendheid is, het aantal klachten toeneemt. Wij moeten uitleggen wat we doen en waarom. Dat zorgt voor meer begrip.''", "published_at": "2019-03-25"}
{"id": 10742084, "title": "Biologische producten nu flink goedkoper", "text": "Consumenten die biologische producten kopen, zijn goedkoper uit dan vijf jaar geleden. Waren de producten toen gemiddeld twee keer zo duur als reguliere, nu is het prijsverschil nog maar 63 procent. Dat blijkt uit een vergelijking van de Consumentenbond, die daarover morgen publiceert. Voor het onderzoek werden 115 producten van dertien gewone supermarkten en vier biowinkels vergeleken. Bij Dirk zijn de goedkoopste biologische producten te koop, op de voet gevolgd door Vomar. De prijzen van hun producten liggen gemiddeld 13 procent en 11 procent lager dan elders. Biowinkels zijn duurder dan supermarkten. Bij de onderzochte biowinkels (Marqt, EkoPlaza, Natuurwinkel en Odin) lagen de prijzen tussen de 15 en 28 procent hoger dan gemiddeld. Ze hebben wel een veel groter aanbod: duizenden producten, terwijl supermarkten er hooguit duizend aanbieden. De prijsdaling lijkt het gevolg van het uitdijende assortiment, meldt een woordvoerder van de Consumentenbond. De concurrentie tussen supermarkten groeit ook, wat de prijs drukt. Biologische producten zijn duurder dan reguliere omdat de productie arbeidsintensiever is, de opbrengst per hectare lager ligt en producenten geen kunstmatige bestrijdingsmiddelen gebruiken. Ook wordt minder geproduceerd, waardoor verpakking en distributie relatief duur zijn. Toch hoeven consumenten niet altijd duurder uit te zijn als zij biologisch kiezen: biologische huismerkproducten zijn vaak goedkoper dan reguliere A-merkproducten, ontdekte de Consumentenbond. Sinaasappelsap van Appelsientje kost bij Albert Heijn 40 cent meer dan biologisch sap van het huismerk. En wie een pak halfvolle melk van Campina koopt bij Hoogvliet is 1,21 euro kwijt, terwijl de biologische versie van Bio+ in dezelfde winkel 1,02 euro kost. Het viel de onderzoekers verder op dat de supermarkten veelal kleine verpakkingen in het schap hebben liggen. Bij biowinkels zijn vaak grote verpakkingen meel, rijst en noten verkrijgbaar, waardoor klanten daarvoor weer minder kwijt zijn dan bij een supermarkt. Nederlandse consumenten kochten in 2017 voor rond de 1,5 miljard euro aan bioproducten. In absolute zin gaan de meeste euro's naar rijst, babyvoeding en koffie. De hardste stijgers zijn biologische eieren (17 procent) en zuivel (11 procent).", "published_at": "2019-03-25"}
{"id": 10740396, "title": "Lezersbrieven", "text": "DE SPEECH VAN BAUDET | Ik prijs me rijk met mijn wijk en met alle bewoners Ik zit op mijn balkon in de Haagse binnenstad en lees de overwinningsspeech van Baudet nog eens door. Wat een zelfingenomenheid en ziekelijke vorm van eigenliefde. Vanochtend heb ik eerst bij mijn vriendelijke Turkse bakker een broodje gekocht. Daarna liep ik langs de Iraanse kapper om mijn baard te laten trimmen. Voordat ik mijn portiek inging, maakte ik een praatje met mijn Surinaamse buurvrouw die een klein eethuisje runt. Ik prijs mij rijk met de wijk en de bewoners om mij heen met wie ik dagelijks fijn contact heb. Veelal bescheiden en hardwerkende mensen die oprechte interesse tonen in de medemens. Ik maak mij geen zorgen over onze samenleving en stel mij gerust met de gedachte dat Narcissus verdronk in zijn eigen spiegelbeeld. Frans Pas, Den Haag. DE SPEECH VAN BAUDET II | Zijn boodschap is simpel Als alle klassieke verwijzingen en retoriek uit de overwinningsspeech van Baudet (AD 22-3) verdampt zijn, resteert (en daar zal hij zijn stemmen mee getrokken hebben): 'Buitenlanders eruit en geen cent voor het klimaat.' Martin van Raay, Culemborg. DE SPEECH VAN BAUDET III | Hij toont een luchtkasteel Bedankt voor de uitgebreide analyse van de speech van Baudet (AD 22-3). Het is lang geleden dat ik zo'n bevlogen tekst onder ogen kreeg. Helaas laat Baudet ons een luchtkasteel zien. Ik hoop dat zijn collega-volksvertegenwoordigers hem daarop aan zullen spreken. Baudet refereert voortdurend aan de grote beschaving waaruit we voortkomen en die we nu verkwanselen. Hij lijkt daarbij met name op het Europa van de 17de/18de eeuw te doelen, gelet op de muziek, architectuur en schilderkunst die hij aanhaalt. De tijd dat Nederland een wereldmacht was. De Gouden Eeuw. De leiders van dat Europa vormden een kliek van kosmopolieten die onderling trouwden en de macht verdeelden. Deze machthebbers hadden niets met natiestaten en al helemaal niets met democratie. Zij voerden liever gruwelijke oorlogen, joegen er schatkisten doorheen en knepen de bevolking uit. Is dat, beste Thierry, jouw beloofde land? Of neem je ons als de rattenvanger van Hamelen mee naar het Land van Ooit? Eric van de Lisdonk, 's-Heerenberg. FORUM WINT | Pech voor de linkse kerk, de kiezers zijn niet dom Ik kan begrijpen dat de linkse kerk slecht geslapen heeft. Maar het is een feit dat Forum de macht heeft gegrepen. De inhoud van de betogen van Thierry hebben de doorslag gegeven, de kiezer is niet dom! Vooral de mensen om hem heen zijn veelal superintelligent en dat gaat winnen van de onbenulligheid van de linkse kerk. Eindelijk mensen in de Eerste Kamer straks die iets zinnigs of onzinnigs kunnen beoordelen. Succes Thierry, je gaat voor premier van Nederland! Ruud Kraan, Aalsmeer. FORUM WINT | Wat wil Oost-Groningen? Op het kaartje van de verkiezingsuitslagen (AD 22-3) is te zien dat in Oost-Groningen heel veel is gestemd op FvD. Beseffen die stemmers wel dat FvD een tegenstander is van het sluiten van de gaswinning? Wat willen ze dan? Marieke Heineke, Lemmer. NOORDZEE WARMER | Er zat altijd al veel ansjovis 'Noordzee warmer, dorade komt onze kant op' (AD 23-3). Ook de komst van de ansjovis naar de Noordzee wordt als bewijs van de opwarming van de aarde opgevoerd. Deze volgens het artikel mediterrane zeevis zwemt al eeuwenlang in Middellandse Zee, Zwarte Zee, Zee van Azov, westelijke Indische Oceaan, Atlantische Oceaan en onze eigen Noordzee. De ansjovis is zo vaak in onze (nog niet opgewarmde) Noordzee waargenomen, dat vooral Vlaardingse vissers er in het verleden goud geld aan hebben verdiend. Ook in de voormalige Zuiderzee werd veel ansjovis gevangen. Rob Bolman, Brielle. STRIP GERRIT DE JAGER | Tinnitus is niet grappig Ik heb met afgrijzen de cartoon over tinnitus gelezen van Gerrit de Jager in de krant van afgelopen vrijdag. Oorsuizen drijft elke dag vele duizenden mensen tot waanzin. Soms zelfs met zelfmoord tot gevolg. Als hij met een andere ziekte de spot had gedreven, was het land te klein geweest. Ik vond zijn strips al flauw, maar zal ze voortaan maar overslaan. Dat scheelt een hoop ergernis. Sander de Kramer, Rotterdam. FEMKE VAN DER LAAN | Bewonderenswaardig Weer een parel onder de interviews in AD Magazine (23-3). Haar wijze van rouwverwerking is bewonderenswaardig. De laatste regel heeft mij het meeste aangesproken. 'Ik rouw om mijn echtgenoot, maar ook omdat mijn kinderen hun vader hebben verloren.' Jan H. Dammes, Bleiswijk. Stuur uw mening naar brieven", "published_at": "2019-03-25"}
{"id": 10740397, "title": "Chaos bij brexitdebat is ongekend. Hans van Zon Commentaar", "text": "De politiek in Groot-Brittannië begint het lachertje te worden van de democratische wereld. Het debat over brexit, het vertrek uit de Europese Unie, mondt uit in een ongekende chaos en een brevet van politiek onvermogen. Bevolking en politieke partijen zijn tot op het bot verdeeld. Voor- en tegenstanders houden elkaar in gijzeling, verwijten vliegen over en weer. Nu zou ook Theresa May het veld moeten ruimen. De enige politicus die elke dag weer probeert het land uit het moeras te trekken waarin het is weggezakt omdat politieke partijen en het parlement er maar niet in slagen om bruggen te slaan en knopen door te hakken. De reden dat May volgens rebellen in haar regering en in het Lagerhuis moet vertrekken, is lachwekkend te noemen. Zij zou van de brexitonderhandelingen een zootje van hebben gemaakt. Dat haar optreden al lang geen schoonheidsprijs verdient, mag duidelijk zijn - het ontbreekt haar aan een duidelijke strategie, maar het laatste verwijt mogen zeker ook haar kabinetsleden en het Lagerhuis zich aantrekken. Niet alleen May staat te kijk door al het getalm en gedraai, maar heel de politieke klasse in Groot-Brittannië. Met voorop de voorstanders van een 'harde brexit', een vertrek uit de Europese Unie zonder akkoord. Allerlei berekeningen en ook een uitgelekt noodplan van de Britse regering maken duidelijk dat Groot-Brittannië in dat geval een enorm hoge prijs betaalt. Het politieke debat in Londen laat de schaduwzijde zien van het wederom in Londen gekoesterde droombeeld van de splendid isolation, de tijd dat het Britse Rijk voor eigen glorie de voorkeur gaf aan diplomatie in afzondering. Dat droombeeld spat in deze 21ste eeuw uiteen. Europese landen, inclusief Groot-Brittannië, zijn inmiddels zo met elkaar verweven dat een leven in afzondering onverantwoordelijk is. Het is een les waarmee Britse politici maar niet weten om te gaan. h.vanzon", "published_at": "2019-03-25"}
{"id": 10740634, "title": "Freek. Column Nynke de Jong", "text": "Eerlijk is eerlijk, de boekenweek kon ook wel wat opschudding gebruiken. Het thema is dit jaar behoorlijk suf: 'de moeder de vrouw'; en de laatste Boekenbalvechtpartij dateert van 2004, toen Beau van Erven Dorens met zijn hoofd in een bloembak belandde. Maar daar was Freek de Jonge, die tijdens de speech van de nieuwe CPNB-directeur Eveline Aendekerk zijn ongenoegen over de winst van Forum voor Democratie ventileerde. De een vond het een mooie actie, de meeste reacties waren van het kaliber 'moet dit nou' en 'moet dit precies op dat moment'. Allemaal prima. Hij had namelijk ook wel even wat langer kunnen wachten met zijn verhaal. Nu interrumpeerde hij het moment stilte voor de slachtoffers van de aanslag in Utrecht. Dat is niet chic, en dat gaf De Jonge achteraf ook toe. De reacties over het momentum snap ik. De reacties die ik niet begreep, hadden allemaal te maken met Freek zijn leeftijd. Hij was een oude man, op zijn retour. Het woord 'seniel' viel. Het zijn de gemakkelijkste commentaren, en ze zijn te vergelijken met de kritiek op de klimaatspijbelaars. Die worden door tegenstanders ook consequent te jong genoemd. Wat weten die nou van de wereld? Eerst maar eens volwassen worden. En Freek? Die is seniel en sentimenteel. Die is al 74 en dus sowieso in de war. Met dit soort opmerkingen suggereer je dat je alleen je mening mag uiten als je daarvoor de ideale leeftijd hebt. Niet te oud, niet te jong, genoeg meegemaakt om ergens verstand van te mogen hebben, maar nog niet zo oud dat je overal de geschiedenis aan de haren bijsleept. Iemands mening afserveren door meteen diens leeftijd erbij te halen, zorgt ervoor dat je het verder niet over de mening zelf hoeft te hebben. Het debat ging niet over wát Freek zei, het ging alleen over wannéér hij het zei. Je kunt een ongelofelijke hekel hebben aan de mening van Freek de Jonge, maar uit dan je kritiek op zijn mening, niet op zijn leeftijd. Want je bent nooit te oud of te jong om je stem te laten horen.", "published_at": "2019-03-25"}
{"id": 10740635, "title": "Oproep tot doden Baudet bij betoging tegen racisme", "text": "Tijdens een antiracismedemonstratie in Amsterdam heeft zeker één betoger zaterdag doodsbedreigingen aan het adres van Thierry Baudet geuit. Sinds de verkiezingszege van Baudets partij neemt de verbale agressie jegens hem toe. Op beelden van UP! Network, naar eigen zeggen een 'rechts georiënteerd mediaplatform', is te zien hoe een vrouwelijke demonstrant scandeert: ,,Als je Thierry dood wil schieten, zeg dan paf.'' Andere demonstranten laten in hetzelfde filmpje weten deze oproep af te keuren. PVV-leider Geert Wilders reageerde op Twitter vol afschuw op het filmpje. Hij eist dat het Openbaar Ministerie (OM) de vrouw vervolgt. De Amsterdamse politie zegt op de hoogte te zijn van de beelden en in overleg met het OM onderzoek te doen. Zo kijkt de politie of er meer van dergelijke filmpjes in omloop zijn en wat er tijdens de demonstratie allemaal is geroepen. Het OM bekijkt de strafbaarheid van de uitlatingen. Alle signalen van belediging en strafbare uitingen worden terecht onderzocht door het OM, reageert de Amsterdamse wethouder Rutger Groot Wassink (GroenLinks). ,,Schokkend en onacceptabel. Dit past niet in de democratie'', voegt hij eraan toe. GroenLinks was een van de deelnemende partijen aan de demonstratie. In Krimpen aan den IJssel ontstond gisteren ophef door een Facebookbericht van burgemeester Martijn Vroom (CDA). Die schreef: 'Iemand zei tegen me dat de elite geen boeken leest. Dus heb ik wat boeken maar weer op de leesstapel gelegd.' Daarbij plaatste hij foto's van boeken over fascisme en nazi's. Vroom in een reactie: ,,Als burgemeester moet je voorzichtig zijn met wat je zegt, maar je hoeft niet te accepteren dat je weggezet wordt als elite. Dat ben ik namelijk niet.'' Kijk op de site bij /video naar beelden van de betoging bij UP! Network.", "published_at": "2019-03-25"}
{"id": 10740965, "title": "'Een golf kwam binnen en sleurde me mee, doodeng'. Ruim 1300 opvarenden in angst als Noors cruiseschip stilvalt tijdens storm", "text": "Ze dachten écht dat ze eraan zouden gaan: de passagiers op het op hol geslagen Noorse cruiseschip Viking Sky dat zaterdag een speelbal werd van een storm nadat de motoren uitvielen. ,,Je denkt dat het schip kapseist of zinkt.'' Een dag na de bijna-ramp op de Noorse Zee, gaat het allemaal wel weer. Rodney (62 ) en Judy (66) uit het Amerikaanse Minnesota komen in hun hotel in het Noorse stadje Molde bij van hun avontuur dat zaterdagmiddag begon in het restaurant op het schip, in de tweede week van hun dertiendaagse cruise. ,,Het was al een heftige tocht in de storm, maar toen de motoren uitvielen en het schip niet meer vooruit kon, kregen de golven écht vat op het schip'', vertelt Judy. ,,Daarna ging het schip zó keihard heen en weer, overal klonk glasgerinkel, alles viel, stoelen vlogen heen en weer, alles vloog door de eetzaal.'' Beelden die passagiers maakten, zien er griezelig uit: terwijl door de ramen te zien is hoe huizenhoge golven op het schip afrollen, proberen de mensen zich staande te houden in het deinende schip, achterna gezeten door rondtollende plantenbakken, stoelen en tafels. Overal ligt glas en dan komen er ook nog plafondplaten naar beneden. Reddingsvest Rodney en Judy worden van de zevende naar de tweede verdieping gestuurd. ,,Met onze reddingsvesten aan. Van daaruit zouden we worden geëvacueerd'', vertelt Judy. De angstigste momenten moesten dan nog komen. ,,Op een gegeven moment kwam er een enorme golf naar binnen, dwars door de deur. Die golf sleurde mij mee. Ik weet echt niet hoe diep het was, maar ik ging wel kopje-onder, want mijn haar was nat, ik was totaal doorweekt. Het was dat Rodney mij nog nét bij mijn reddingsvest kon pakken anders waren we elkaar kwijt geweest. Op dat moment was het echt doodeng, je denkt dat het schip kapseist of zinkt.'' Pootjebadend in het water komen Rodney en Judy na de inslaande golf weer een beetje bij. De deur is gebarricadeerd. Rodney en Judy krijgen het nog voor elkaar in hun kamer wat droge kleren aan te doen en Judy heeft nog steeds haar tasje met paspoorten en geld bij zich. Rond 22.30 uur, is haar schatting, worden ze als een van de laatsten geëvacueerd met een helikopter, zo'n acht uur nadat hun angstige avontuur was begonnen. Tussendoor slagen ze er met hun drijfnatte telefoons in af en toe hun kinderen in Amerika te vertellen dat ze nog in leven zijn. Ze zijn vooral het personeel van Viking Cruises dankbaar. ,,Zij waren heel dapper, bleven steeds kalm en wisten precies wat ze moesten doen. Dat heeft er echt voor gezorgd dat er nooit echte paniek is uitgebroken en dat het redelijk lijkt af te lopen. Die mensen wil ik echt bedanken en ook alle hulpverleners.'' Tornado Rodney en Judy kwamen per helikopter weg. Net als honderden anderen. En ook dat was eng, vertelt een andere passagier, Janet Jacob. \"De helikoptervlucht was doodeng. De wind was net een tornado.'' Van de 1373 mensen aan boord (passagiers, voor het overgrote deel uit Amerika en Engeland, en bemanning) worden uiteindelijk 475 mensen geëvacueerd. Als drie van de vier motoren het weer doen, weet de kapitein de hulpdiensten ervan te overtuigen dat het veilig is om langzaam varend en onder begeleiding naar Molde te koersen. ,,We willen allemaal weten hoe dit heeft kunnen gebeuren'', zei topman Torstein Hagen van Viking Cruises. Hij erkent dat het veel erger had kunnen aflopen. ,,Het schip was al bijna aan de grond gelopen, voordat ze een van de motoren konden herstarten'', zei politiechef Hans Vik. ,,Als dat was gebeurd, zouden we een grote ramp hebben meegemaakt.'' Voor twintig mensen is de ellende nog niet voorbij: zij zijn met verwondingen overgebracht naar ziekenhuizen. Kijk op de site bij /video Cruiseschip met ruim 1300 passagiers in nood", "published_at": "2019-03-25"}
{"id": 10741449, "title": "Alles wat op wapen lijkt is in ban gedaan", "text": "Darth Vader zonder lichtzwaard, een SWAT-cop zonder gun of Green Arrow zonder pijl en boog. Tijdens Dutch Comic Con zijn (nep)wapens verboden. \"Het is best een beetje balen.'' De prachtigste creaties stromen deze zaterdag de Jaarbeurs in. Het zijn cosplayers: fans die zich uitdossen als hun lievelingspersonage uit een sciencefiction- of fantasyfilm, strip, game of serie. Vaak maken ze de kostuums en props zelf. Maar bij deze aflevering van Comic Con ontbreekt iets. Vanwege de aanslag in de tram heeft de organisatie alles wat in de buurt komt van een wapen in de ban gedaan. Boet Havenaar van organisatie Easyfairs snapt dat het slikken was voor de cosplayers die veel tijd in hun outfit hebben gestoken. \"Vaak lijkt het net echt wat ze maken. Hier binnen valt het probleem wel mee, we wilden vooral voorkomen dat er buiten de Jaarbeurs verwarring ontstaat. Reizigers in het openbaar vervoer weten niet allemaal dat het Comic Con is en dat wat ze zien dus wel een nepwapen zal zijn. We wilden daarom zo vlak na de aanslag niet het risico nemen dat daarover verwarring ontstaat.'' Het moet gezegd, sommige cosplayers lijken verdacht veel op de mannen van de arrestatieteams. Zoals Lion Siek (18) uit Leidschendam en zijn vrienden. Hij is een gamepersonage uit de game Rainbow Six Siege en onderdeel van een antiterreureenheid. Heel stoer Heel stoer, maar zonder wapen. \"Ik snap het verbod wel, maar anderzijds zie je aan mijn pistool meteen dat ie nep is. En ik had hem onderweg sowieso ingepakt om beschadiging te voorkomen. Het had best gekund. Een beetje balen is het best wel.'' Ook Pim Gorissen (19) uit Brunssum ziet eruit alsof hij deze week een terreurverdachte in de boeien heeft geslagen. Met één minpuntje: zijn automatisch wapen is gemaakt van een stuk karton, om aan te geven wat hij thuis heeft moeten laten. Nog positiever is Alexandra Smit uit Leiden, ook een gamepersonage met kartonnen gun: ,,Helemaal niet erg dat de wapens thuis moesten blijven. Het is cospláy, niet cossérious. Dus safety first.'' Op de bezoekersaantallen heeft het in de ban doen van het (nep)wapentuig geen invloed gehad. Integendeel, zo lijkt het. Pas toen dat bekend werd, ging de kaartverkoop lopen, aldus een van de organisatoren.", "published_at": "2019-03-25"}
{"id": 10741450, "title": "Dakterras blijft nog dicht. Bezoekers Hudson's Bay met trek in koffie komen bedrogen uit", "text": "Bezoekers van het nieuwe Utrechtse warenhuis Hudson's Bay, die van koffie of een smoothie dachten te genieten op het dak-terras, kwamen afgelo- pen dagen bedrogen uit. Anders dan in tal van andere vestigingen van Hudson's Bay waar een La Place restaurant gevestigd is, blijft het terras van het pand waar de V&D jarenlang was gevestigd, voorlopig leeg. Decennialang was het een bijzondere plek om van een versnapering te genieten. Vanaf het prille voorjaar tot de nazomer was het dakterras van de V&D een populaire plek voor een onderbreking van het shoppen met een versnapering. Het bood dan ook een fenomenaal uitzicht: met de rug naar Hoog Catharijne, de blik op de Domtoren en omgeving. Wie oog had voor detail, ontwaarde van hier de kantelen van kasteel Oudaen en de watertoren in de Vogelenbuurt. Donderdag opende het nieuwe warenhuis van Hudson's Bay in de linkerhelft van het voormalig V&D-pand. In het andere deel komt later dit jaar de Primark. Onderin voorziet supermarktconcern Jumbo een foodmarket. De bovenste etage van het Canadese warenhuis is vooralsnog leeg. De roltrappen die ernaartoe leiden, staan stil en zijn afgesloten. Volgens woordvoerder Anniek Zweers is het terras niet geopend omdat het warenhuis zijn aandacht eerst op de winkel wil concentreren. \"Daar hebben we voor gekozen.'' Ze wil niet ingaan op de verwondering bij warenhuisbezoekers dat het bij velen geliefde terras niet toegankelijk is. \"We hebben er nu eenmaal voor gekozen ons op de winkel te concentreren.'' Potentie Bij La Place zegt woordvoerder Lotte Nijland: \"La Place kijkt altijd per locatie naar de potentie van een La Place-restaurant. Dat heeft overigens niet alleen te maken met de locatie, maar ook met de verdieping, de huurlasten en de concurrentie. Op basis hiervan heeft La Place besloten om in de Hudson's Bay in Utrecht geen restaurant te vestigen.\" Op de vraag of Jumbo een La Place liever opneemt in haar foodmarket onder Hudson's Bay wil Nijland nu niet ingaan. \"Op dit moment kunnen wij en Jumbo hier geen mededingen over doen.\"", "published_at": "2019-03-25"}
{"id": 10741531, "title": "Te wapen tegen de Gele Hesjes. Frankrijk breidt bevoegdheden politie uit en zet leger in na gewelddadige protesten", "text": "Al vier maanden gaan Franse Gele Hesjes de straat op. En voor het eerst zijn nu in Parijs militairen ingezet. De regering is het geweld zat. Rond acht uur 's morgens rijden pantservoertuigen langs de Arc de Triomphe. Etalages zijn dichtgespijkerd met houten en metalen platen. Op straathoeken staan agenten. Maar zo gaat het al weken in Parijs, op zaterdagen. Een paar meter verderop, op de Champs-Élysées, staat de gloednieuwe hoogste baas van de Parijse politie, Didier Lallement: hij werd afgelopen week aangesteld vanwege zijn reputatie als 'hardliner'. Zijn politiepet lijkt iets te groot op zijn smalle hoofd, maar zijn woorden moeten gezag en autoriteit uitstralen. ,,We gaan het anders doen dan voorheen'', zegt hij kordaat. Vorige week kwam het hier op de Champs-Élysées tot ongekend geweld. Zo'n honderd winkels werden vernield of leeggeroofd. ,,Als mensen nu illegaal demonstreren, als ze geweld gebruiken, grijpen we meteen in. Daarvoor hebben we mobiele brigades rondlopen. En het leger is nu ook ingezet, maar militairen komen niet in de buurt van de betogers.'' Achter hem, boven op de Arc de Triomphe, is een commandopost ingericht. Vandaaruit worden - voor het eerst - drones bestuurd, die straten en pleinen in Parijs filmen. En kort nadat Lallement zijn manschappen inspecteerde, werd een van de bekendste leiders van de Gele Hesjes, Eric Drouet, verderop in Parijs op de bon geslingerd. ,,Ze zeiden dat we illegaal demonstreerden en dat ik de leider was'', vertelde hij. Hij moest 135 euro betalen. Die boetes zijn ook nieuw. Chique nachtclub Al ruim vier maanden wordt gedemonstreerd door de Gele Hesjes. In die periode raakten 3800 mensen gewond, onder wie 2200 betogers. Er vielen elf doden, vrijwel allemaal bij ongelukken tijdens wegblokkades. Er zijn ongeveer negenduizend mensen opgepakt, meestal bij demonstraties. ,,We moeten veel harder gaan optreden'', zei premier Édouard Philippe afgelopen week. Dat was een reactie op het recente geweld, maar ook op blunders van de regering zelf. Toen relschoppers een week geleden op zaterdag een ravage aanrichtten op de Champs-Élysées, was president Emmanuel Macron op skivakantie. De Franse tv zond die beelden naast elkaar uit: het keiharde geweld in Parijs en de president vrolijk in de sneeuw. Een week eerder werd, na afloop van de Gele-Hesjesdemonstratie, de minister van Binnenlandse Zaken, Christophe Castaner, lachend en drinkend in een chique Parijse nachtclub gefotografeerd, omhelsd door een onbekende blonde dame. De harde taal van de regering deze week moest óók de aandacht afleiden van die negatieve 'ski- en nachtclubpubliciteit'. Op maandag werd de 'softe' politiechef van Parijs, Michel Delpuech, ontslagen en vervangen door de 'harde' Didier Lallement. Agenten kregen meer bevoegdheden en mogen sneller optreden. Demonstraties mogen nu ook verboden worden als er aanwijzingen zijn dat er relschoppers zijn. Zo'n verbod gold zaterdag in een tiental Franse steden, waaronder op en rond de Champs-Élysées. En voor het eerst werd ook het leger ingezet tijdens een demonstratie van de Gele Hesjes. Het moest gebouwen bewaken, zodat de politie de handen vrij had voor de betogers. Maar die inzet leidde tot grote ophef. ,,Mijn manschappen mogen schieten ja, er zijn strenge regels voor, maar als levens bedreigd worden, dan mogen de militairen het vuur openen'', zei generaal Bruno Leray vooraf. Demonstratieverbod Dat leidde tot paniekachtige reacties. Een extreemlinkse politicus riep de militairen op orders te negeren en nooit op betogers te schieten. Macron en zijn ministers probeerden de gemoederen te bedaren. ,,Niemand wil de militairen tegenover betogers neerzetten'', zei minister Florence Parly van Defensie. Enkele duizenden demonstranten meden de Champs-Élysées en verzamelden zich op plaatsen waar geen demonstratieverbod gold, zoals tegenover de Eiffeltoren en voor een tocht dwars door Parijs eindigend bij de Sacré-Coeur. En: het bleef rustig. In Montmartre werd nu muziek gemaakt door de betogers waar vorige week vitrines werden verbrijzeld. Of dat aan de nieuwe aanpak lag, is nog niet duidelijk. Wellicht bleven veel betogers dit keer thuis uit angst voor nieuw geweld. Er waren slechts twee ernstige incidenten: in Parijs kreeg een agent een hartstilstand. In Nice liep een 73-jarige demonstrante een schedelbasisfractuur op toen ze ten val kwam bij een charge van de oproerpolitie. Bij de Eiffeltoren en de Sacré-Coeur ging het er onder de demonstranten gemoedelijk aan toe. Op beide plekken reageerden buitenlandse toeristen niet geschrokken maar juist enthousiast. Ze namen massaal selfies met Gele Hesjes - die daarmee bijna lijken uit te groeien tot een toeristische attractie.", "published_at": "2019-03-25"}
{"id": 10741532, "title": "Na de schijnwerpers wacht nu weer de klas", "text": "Daisy Mertens van de Helmondse basisschool De Vuurvogel is uiteindelijk toch niet de beste leraar van de wereld. Maar dichtbij was ze wél. ,,Mijn droom komt uit.'' Daisy Mertens, leerkracht op een basisschool in Helmond, kijkt in een sjieke ballroomzaal in Dubai naar een Afrikaans feest op het podium. Zojuist is Peter Tabichi, leraar uit Kenia, uitgeroepen tot de 'beste docent ter wereld'. De negen andere kandidaten - onder wie Mertens - gunnen de Afrikaan het succes: de leraar wis- en natuurkunde geeft 80 procent van zijn inkomen aan de armen. Al als hij wordt voorgesteld aan de 1700 mensen in de zaal is duidelijk dat hij de favoriet is. Het is een gelikte show. Met veel loftuitingen voor de aanwezige sjeik Mohammed bin Rashid al-Maktoum. En voor Sunny Varkey, oprichter en naamgever van de Varkey Foundation. Die houdt nu voor het vijfde jaar deze verkiezing. Met haar gouden jurk valt Mertens op, al wint ze niet. Maar dat maakt het feestje er na vier dagen in Dubai niet minder om. ,,Eigenlijk komt mijn droom uit. Kenia is een land dat het verdient, dat het geld goed kan gebruiken.'' Ze doelt daarmee op het prijzengeld van 1 miljoen dollar, te besteden over tien jaar aan onderwijsdoeleinden. ,,Ik kan alleen maar trots zijn op mijn school, de colleges, de kinderen.'' Het waren vier dagen met heel wat plichtplegingen. Zoals een door haar gegeven masterclass over 'de kracht van woorden'. ,,We weten niet hoe de toekomst eruit ziet, we kunnen alleen bouwen op onszelf\", houdt ze haar publiek voor. En als een echte juf geeft ze ook een opdracht: ,,Wat is de beste feedback die je ooit kreeg? Denk daar in groepjes over na.\" Moeder Kitty Scholtz ziet het vol trots aan. ,,We zijn heel gezegend om zo'n dochter te hebben. Mooi om te zien hoe ze zich heeft ontwikkeld. Ze wilde lerares Duits worden, begon aan die opleiding en kreeg toen het advies Pabo te gaan doen.\" Ook vrienden en collega's van De Vuurvogel zijn mee naar Dubai. Dat leraren hier niet alleen letterlijk in het zonnetje worden gezet is belangrijk, stelt Britt van Ewijck: ,,Het is een te laag gewaardeerd vak.'' Voormalig studiebegeleidster Daniëlle de Boer gaf Mertens ooit op voor de nationale competitie. ,,Zij is het soort leraar dat we nodig hebben. Ik zou meer Daisy's willen.'' Op de zwoele zaterdagavond staat Mertens al op een groot podium: in het amfitheater van Dubai Media City. Om het leraarschap te vieren, samen met artiesten als Little Mix, Rita Ora en Liam Payne (ex-One Direction). Door duizenden mensen als helden toegejuicht. Acteur/zanger Hugh Jackman, die een dag later ook de slotceremonie presenteert, geeft haar en de andere docenten een high five. Hoe toepasselijk: zo heet ook het project dat Mertens opzette met prinses Laurentien. Dat volgde op de onderscheiding beste leraar van Nederland, in 2016. En ze kwam in de race voor de wereldtitel. Uit meer dan 10.000 docenten van 179 landen werd een selectie gemaakt. Op school, zegt Mertens, voelde ze zich vroeger veilig. Die veiligheid geeft ze ook haar leerlingen. En ze neemt hen serieus. ,,We moeten het systeem omgooien'', betoogde ze tijdens één van de sessies. ,,Nog te vaak beslissen onderwijzers voor de kinderen, schooldirecteuren voor de onderwijzers en beleidsmakers voor de schooldirecties. We moeten bij de kinderen beginnen.''", "published_at": "2019-03-25"}
{"id": 10741948, "title": "Fans GVV slaags met politie", "text": "Na een verloren uitwedstrijd tegen Spakenburg zijn dronken supporters van de Veenendaalse voetbalclub GVVV zaterdagavond slaags geraakt met de politie bij terugkeer op het eigen sportpark Panhuis. Er zijn twee mannen aangehouden. Rond 18.00 uur kwam de aanhang van GVVV met de supportersbus terug uit Spakenburg. In de bus werd alcohol geschonken, een aantal supporters was behoorlijk onder invloed. Bij aankomst in Veenendaal gedroegen de supporters zich volgens getuigen 'onbehoorlijk'. Een agent in burger sprak een GVVV-supporter aan, waarna de zaak escaleerde. De agent drukte op de noodknop op zijn portofoon, waarna alle politiewagens die in de buurt waren te hulp schoten om de 'collega in nood' te assisteren. Twee mannen werden aangehouden volgens de politie voor belediging, openbare dronkenschap, vernieling, belemmering en wederspannigheid. Justitie beslist later wat er met de aangehouden supporters gaat gebeuren.", "published_at": "2019-03-25"}
{"id": 10741949, "title": "Een week later. Column Marieke dubbelman", "text": "Wat zou ik vandaag graag over iets anders schrijven, maar dat lukt me gewoon nog niet. Alle onderwerpen waar ik op deze plek iets van zou kunnen vinden, voelen nog te banaal, te ongepast, te futiel. Waar máák je je druk om? Daarvoor drukt dat ene nog veel te zwaar op het hart. Vandaag een week geleden stond de wereld in Utrecht een paar uur helemaal stil, terwijl onze harten raasden. Het was een week die we nooit meer zullen vergeten. Een week die zich misschien wel voorgoed kleeft aan de prille lente. Ieder jaar als de heggen weer hun groen zweem over zich krijgen. Als de magnolia haar kortdurende bloemenpracht weer laat zien. Als de bloesem aan de struiken en bomen in onze stad ontluikt, zullen we er weer aan denken. Zullen we onze bloemen leggen bij een monument dat er zeker gaat komen. En toch. Al snel hernam het leven met al zijn parallelle universums weer zijn gang. Terwijl de zwaargewonden nog steeds in zorgwekkende toestand in het ziekenhuis lagen en nog steeds liggen, liepen in de Jaarbeurs honderden mensen verkleed rond als hun favoriete fantasiefiguren. Hun wapens lieten ze thuis. Terwijl de bloemen op het 24 Oktoberplein alweer verwelkten, werd er in het Krommerijnpark een bankje ter nagedachtenis van Dick Bruna onthuld. Bij Desto werd er weer gevoetbald. Op het Westplein werd op de zijgevel van een huis een adembenemend mooie slapende ridder in rode rok met blote benen onthuld. In Lombok parkeerde een voor de politie vluchtende automobilist zijn auto tegen een paal en de muur van een woning aan de Ternatestraat aan. Niemand raakte gewond bij het incident. Daar hoef ik allemaal (nog) niks van te vinden en ik vind er ook niks van, behalve dat ik het toch een klein beetje troostrijk vond, dat het Utrecht, zoals ik het ken, zich alweer stilletjes liet zien.", "published_at": "2019-03-25"}
{"id": 10742027, "title": "Unieke paardentweeling geboren in Zeeland", "text": "Merrie Zerma heeft in het Zeeuwse Philippine een supergezonde tweeling, een zeldzaamheid in de paardenwereld, ter wereld gebracht. Broer O'Malley en zus Oilily Zerma maken het goed. Jan-Willem de Feijter en Natasja van Drongelen zijn de gelukkige co-ouders. Ze fokken al jaren sportpaarden en weten welk risico de dracht van een tweeling met zich meebrengt voor de merrie én de veulens. Van tevoren is Zerma dus scherp gecontroleerd. ,,Maar het is over het hoofd gezien'', stelt Jan-Willem vast. ,,Mogelijk lagen ze te veel in één lijn in de baarmoeder.'' In de nacht van afgelopen dinsdag op woensdag was het zo ver. ,,Ik was net terug uit het buitenland'', vertelt Jan-Willem. ,,Ze had op me gewacht.'' Natasja belde hun dierenarts. Binnen enkele minuten, even na middernacht, lag een mooi hengstveulen in het stro. ,,Ik had gehoopt op een merrieveulen'', vertelt Jan-Willem eerlijk. ,,Toen zag ik nog iets van een grote bal er achter uitsteken. Ik wist eerst niet wat het was, tot ik ook twee pootjes zag. En daar was opeens een tweede veulen, een merrieveulen!'' Dierenarts Marieke Mullaert kon het eerst niet geloven. ,,De kans op een tweelingdracht bij paarden is slechts 1,5 procent en de kans op de geboorte van een tweeling is maar 0,5 procent.'' De baarmoeder van een merrie is van nature niet geschikt om twee vruchten te voeden. Als het toch tot een geboorte komt, is het risico groot dat beide tegelijkertijd naar buiten worden geperst. Dan komen ze klem te zitten, met alle gevaren van dien. Mullaert: ,,In dit geval is O'Malley er gelukkig net voor gefloept.''", "published_at": "2019-03-25"}
{"id": 10742191, "title": "Positie van Theresa May hangt aan zijden draadje. Brexit Rebellie", "text": "Een miljoen Britten gingen de straat op om een nieuw brexitreferendum te eisen. In de Conservatieve Partij heerst 'een sfeer die past bij het einde der tijden'. Is het einde van May nabij? De positie van Theresa May hangt aan een zijden draad. Leden van haar kabinet willen de Britse premier vandaag tot aftreden dwingen. Als May weigert, stappen zij op. De rebellen verwijten May dat zij 'een zootje' heeft gemaakt van de brexit, nu zij van de Europese Unie uitstel van het Britse vertrek heeft gevraagd. Ook Mays verwijt dat 'parlementsleden verantwoordelijk zijn voor het uitstel', is bijzonder slecht gevallen. ,,Ik ben bang dat het gedaan is met de premier. Zij heeft haar best gedaan maar je ziet dat de woede over haar optreden in het land overal toeneemt'', aldus parlementslid George Freeman, voormalig politiek adviseur van May. Kabinetsleden zeggen tegenover The Sunday Times dat May 'een onvoorspelbare risicofactor' is geworden, 'die niet meer te controleren is'. ,,Het einde is nabij. Zij is binnen tien dagen vertrokken'', aldus een van hen. ,,Je kunt je kop niet in het zand blijven steken'', zegt een ander. De rebellie in de regering, aan de vooravond van een cruciale stemming in het Lagerhuis over de brexit, zorgt voor verhitte debatten in de Conservatieve Partij. Tories die May trouw blijven, waarschuwen voor 'desastreuze gevolgen' mocht haar eigen partij de premier ten val brengen. ,,De chaos die daarop volgt, zal leiden tot nieuwe verkiezingen en de partij uit elkaar scheuren'', aldus Conservatieve parlementsleden. De opvolging van May zou de partij wederom ernstig verdelen. Als haar plaatsvervanger, David Lidington, het premierschap zou gaan waarnemen, leidt dat tot verzet van de Brexiteers. Zij vinden Lidington te pro-Europees en zien liever Michael Gove (minister van milieu) of Jeremy Hunt (Buitenlandse Zaken) het stokje overnemen. Gove zou de beste papieren hebben, maar Eurosceptische partijleden hebben ook over hem ernstige twijfels. In de partijgelederen wordt de sfeer vergeleken met een die past bij 'het einde der tijden'. Theresa May heeft zich voor beraad teruggetrokken in haar buitenverblijf Chequers in Buckinghamshire, 50 kilometer ten noordwesten van Londen. Derde keer In Mays kabinet dreigen zowel ministers van het leave-kamp als van het remain-kamp af te treden als het Lagerhuis haar akkoord met Brussel over een vertrek uit de Europese Unie komende week voor de derde keer wegstemt. Naar ieders verwachting zal dat opnieuw gebeuren, en dan liggen alle opties open. Ministers die in de EU willen blijven, waarschuwen dat een brexit zonder akkoord 'onacceptabel is'. Ministers die voor de brexit zijn, zeggen dat May alleen aan de macht kan blijven als zij een harde brexit steunt. Zowel de premier als het Lagerhuis weigert dat alternatief te accepteren. Als de premier tot aftreden wordt gedwongen, loopt heel de brexit gevaar. Dan is het niet alleen volstrekt onduidelijk hoe en wanneer Groot-Brittannië de Europese Unie zal verlaten, maar is het ook de vraag of dat nog wel gaat gebeuren. Met de leiderschapscrisis in de Conservatieve Partij liggen er komende week in het parlement zes opties op tafel: het intrekken van de brexit, een tweede referendum, twee versies van Mays akkoord (één met blijvend lidmaatschap van de douaneunie, de andere met blijvend lidmaatschap van douaneunie en de Europese markt), een vrijhandelsakkoord, en een harde brexit zonder akkoord. Labour Hoe de keuzes zullen uitvallen, hangt ook af van de opstelling van de oppositie in het debat, in het bijzonder die van Labour. Ook in de schaduwregering van Jeremy Corbyn worden de messen geslepen. Voorstanders van een tweede referendum staan lijnrecht tegenover pleitbezorgers van een zachte brexit, een vertrek uit de EU met blijvend lidmaatschap van de douaneunie en de Europese interne markt. Volgens Labourleden is onduidelijk waartoe de grote interne verdeeldheid zal leiden. Partijleider Corbyn zou de grootste moeite hebben de neuzen dezelfde kant op te houden. De keuze voor een tweede volksraadpleging wint in Labour aan steun na de indrukwekkende antibrexitmars van eergisteren in Londen. Bij een van de grootste demonstraties in de Britse geschiedenis eisten meer dan een miljoen deelnemers het houden van een nieuw referendum over de brexit. Zowel premier May als het Lagerhuis willen daar tot nu toe niets van weten. De deelnemers kwamen uit heel Groot-Brittannië. Onder de betogers waren vooraanstaande politici van alle grote partijen: Tom Watson (plaatsvervanger van Corbyn), Lord Heseltine (voormalig vicepremier en vooraanstaand Tory), Sadiq Khan (burgemeester van Londen) en Nicola Sturgeon (leider van de SNP en premier van Schotland). Onder de luide roep 'Waar is Jeremy Corbyn?' sprak Tom Watson de menigte toe. Volgens hem moet May rekening houden met de overweldigende opkomst en het volk een tweede stemming over de brexit geven. ,,De premier zegt dat zij namens het land spreekt. Dan moet zij nu eens naar buiten kijken'', aldus de Labourvoorman. Lord Heseltine riep de betogers op 'de democratie en de positie van Groot-Brittannië in de wereld' te verdedigen. ,,Vecht voor onze dag van morgen'', aldus de gewezen vicepremier. Petitie Een petitie die oproept tot het intrekken van Artikel 50 (dat voorziet in een vertrek uit de Europese Unie), heeft intussen al meer dan 4,5 miljoen handtekeningen opgeleverd. Nog nooit heeft een petitie op internet zoveel ondertekenaars gehaald en het aantal zal naar verwachting nog fors stijgen. De petitie is een initiatief van de 77-jarige Margaret Georgiadou, die ten prooi is gevallen aan dubbele gevoelens. Zij is blij verrast door de enorme steun, maar voelt zich tegelijkertijd 'ellendig' door de vele doodsbedreigingen die zij inmiddels heeft ontvangen. Haar Facebookaccount is daarom nu uit de lucht.", "published_at": "2019-03-25"}
{"id": 10744416, "title": "Brieven", "text": "Baudet en anti-Baudet Thierry Baudet boekt een eclatante verkiezingsoverwinning en 'progressief' Nederland toont direct zijn ware gezicht. Universitair docent Corné Hanssen schrijft 'Volkert, waar ben je?' op een sociaal medium. Freek de Jonge verstoort het Boekenbal vanwege deze winst. Tijdens een anti-racismedemonstratie in Amsterdam wenst iemand Baudet dood. Zomaar een paar voorbeelden van hoe volstrekt intolerant de tegenstanders van Baudet reageren. Pieter Tau, Vinkeveen Baudet, boekenman? De rechtsgeleerde Thierry Baudet, zoon van een musicoloog en een psycholoog, zegt dat hij een van de weinigen is die 'nog goede boeken leest'. Mogelijk. Maar die lees ook ik, en dus is het laatste wat ik zou roepen: \"Net als al die andere landen van onze boreale wereld, worden we kapotgemaakt door de mensen die ons juist zouden moeten beschermen. We worden ondermijnd door onze universiteiten, onze journalisten. Door de mensen die onze kunstsubsidies ontvangen en die onze gebouwen ontwerpen. En vooral worden we ondermijnd door onze bestuurders.\" We hebben hier te maken met een hyperromantische en door en door sentimentele man. Want, nee, meneer Baudet, natuurlijk zijn het niet bijvoorbeeld racisme, religie in haar extremere vormen, homofobie, vrouwenhaat, economische hebzucht, onverschilligheid, consumentisme en antisemitisme, om een paar dwarsstraten te noemen, die onze noordelijke wereld kapot (kunnen) maken, en in het verleden al herhaaldelijk kapot hébben gemaakt. Het zijn architecten, journalisten en wetenschappers die dat doen. Ik stel vast dat we met Baudet een nog groter kind in huis hebben dan met Pim Fortuyn indertijd. Mannen dus die geen enkele intellectuele eer bezitten. Bellenblazers, in Amsterdams jargon. In Baudets favoriete taal: parturiunt montes, nascetur ridiculus mus. 'De bergen zijn in barensnood; er zal een lachwekkend muisje uit komen' Ofwel. Veel geschreeuw, weinig wol. Dammie Weijers, Amsterdam Baudets raadsels De uil van Minerva? De boreale wereld? Voor dit soort vocabulaire hadden de oude Grieken een passend werkwoord, ainittomai, dat zoiets betekent als 'in raadselen spreken'. Het komt onder meer voor in de Apologie van Socrates van Plato. Wellicht kan de heer Baudet deze verdedigingsrede van Socrates eens lezen om tot een meer verlicht inzicht te komen, of als voorbereiding voor als hij zelf eens in de beklaagdenbank mocht belanden. Hij kan er natuurlijk ook een mooi citaat uit halen voor een van zijn onbegrijpelijke toespraken. Menno Hooft, Amsterdam Kerwin Duinmeijer Waarom er, volgens Sylvana Simons en Jazie Veldhuyzen, een gedenksteen voor Kerwin Duinmeijer op de Dam moet komen (Het Parool, vrijdag 22 maart), is mij niet geheel duidelijk. Er is immers al een mooi standbeeld op een prominente plaats in het Vondelpark ter nagedachtenis aan Duinmeijer, alwaar ook elk jaar een herdenking wordt gehouden. Pat Diercks, Amsterdam", "published_at": "2019-03-25"}
{"id": 10744417, "title": "Poch heeft recht op schadevergoeding", "text": "In Het Parool van zaterdag stond een artikel over Julio Poch, waarin wordt gemeld dat het Openbaar Ministerie in 2009 heeft getwijfeld over de juridische juistheid van de uitlevering van Poch. De toenmalige minister van Justitie Ernst Hirsch Ballin (CDA) is verantwoordelijk voor de uitlevering van Poch aan Argentinië, via Spanje. De Transaviapiloot, die na zijn vlucht naar Valencia met pensioen zou gaan, is op een schandalige wijze misleid. De Nederlandse autoriteiten konden Poch niet rechtstreeks aan Argentinië uitleveren, omdat hij als Nederlands staatsburger over een Nederlands paspoort beschikt. Poch is door het OM in de val gelokt door de Spaanse en Argentijnse autoriteiten vooraf in te seinen en hem op de luchthaven van Valencia te laten arresteren. Vervolgens werd hij door Spanje uitgeleverd aan Argentinië. Dodenvluchten De verdenking tegen Julio Poch was uitsluitend gebaseerd op geruchten die waren verspreid door zijn collega's. Poch zou hebben gezegd dat hij dodenvluchten zou hebben uitgevoerd tijdens het regime van dictator Jorge Videla. Tegenstanders van het regime zouden uit zijn vliegtuig in het water zijn gegooid. De dubieuze rol van Liesbeth Zegveld, als advocaat gespecialiseerd in aansprakelijkheid voor mensenrechtenschendingen, die het verhaal over de betrokkenheid van Poch bij de dodenvluchten tijdens het regime-Videla aan het OM had gemeld, blijft in het door Het Parool gepubliceerde ANP-persbericht ten onrechte buiten beschouwing. Grapperhaus De huidige minister van Justitie en Veiligheid, Ferdinand Grapperhaus (CDA), die zich beroept op de uitspraak van een rechter in 2014, heeft een boterberg op zijn hoofd. Hij beseft heel goed dat er destijds een smerig spelletje is gespeeld en dat Poch bewust in de val is gelokt door het land dat hem een paspoort heeft verschaft. Poch heeft acht jaar onschuldig in een Argentijnse cel vastgezeten voordat hij werd vrijgesproken. De schadevergoeding die door Poch van de Nederlandse overheid wordt geëist, is daarom volkomen legitiem. Het geëiste bedrag van vijf miljoen euro is uiteraard arbitrair. Gosling Wiersma, Amsterdam", "published_at": "2019-03-25"}
{"id": 10744418, "title": "Baudet is een eend, maar hoe nu verder?", "text": "Ik moest dit weekend denken aan de kerstdagen van 2000, toen Freek de Jonge vlak voor de deadline in overspannen toestand de Paroolredactie betrad, vloekend en tierend. Steen des aanstoots was een vraaggesprekje met Big Willem, voorman van de Hells Angels, waarin De Jonge leek te worden bedreigd. Hij was op zoek naar de auteur van het artikel: \"Waar is die anonieme lul?!\" Zijn geschreeuw bij de opening van het Boekenbal vrijdag ging over Baudet; er moest een statement worden gemaakt over diens overwinningstoespraak. Ik kan me voorstellen dat komieken worstelen met Baudet. Hoe een politicus te parodiëren die zelf al een komisch nummer is? Maar De Jonges interventie leek vooral een wanhoopskreet van een actievoerder die met een tijdmachine was weggerukt uit de jaren zeventig. Het is het type protest dat Baudet in de kaart speelt. Want wat maakt zijn aanhang ervan? Zoiets: de linkse elite zint op een overgesubsidieerd feestje op illegale manieren om de verkiezingsuitslag ongedaan te maken. In de Volkskrant was columnist Asha ten Broeke net zo alarmistisch: 'Word wakker. De fascisten hebben de verkiezingen gewonnen.' Zou ze beseffen dat ze varieert op de bombastische reactie van Ad Melkert, nadat Pim Fortuyn had gepleit voor het schrappen van het discriminatieverbod uit de Grondwet: \"Nederland, word wakker!\"? Dat neemt niet weg dat buitenlandse waarnemers ook aan de bel trekken. Wat Baudet zo gevaarlijk maakt, is dat zijn wereldbeeld overeenstemt met dat van identitairen en racisten, schrijft de Süddeutsche Zeitung. Als de 'nieuwe nationalisten' in Duitsland iemand met 'de charme en het charisma van een Thierry Baudet' weten te vinden, zet je dan maar schrap. We zijn geen racisten, bezweren Baudets kiezers. Als je een trits van zijn uitspraken op een rij zet, dringt zich een tegengestelde conclusie op over hun politieke voorman. Zoals het Engelse gezegde luidt: als het oogt als een eend, zwemt als een eend en kwaakt als een eend, is het waarschijnlijk een eend. Maar wat schieten we op met die vaststelling? De categorische afwijzing van politici als Baudet zal de polarisatie alleen maar vergroten, zegt de Engelse politicoloog Matthew Goodwin, die een boek schreef over rechts populisme. In NRC zei hij onlangs dat het averechts werkt om aanhangers daarvan weg te blijven zetten als boze, witte mannen. Beter is het mee te buigen en een 'robuustere immigratiepolitiek' te volgen. Dat is, de Nederlandse politieke kennende, wat zal gebeuren. Het hele spectrum schuift naar rechts. De Europese koers wacht ook bijstelling, mede door de andere Europese populistische partijen die in mei zetels zullen winnen. Op klimaatgebied ligt meebuigen met Forum veel lastiger voor de regering. GroenLinks en D66 gaan niet een beetje meeschuiven om Baudets achterban te verkleinen, zoals CDA en VVD zullen willen. De vraag is hoe lang de coalitie tegen die spanning is bestand.", "published_at": "2019-03-25"}
{"id": 10744430, "title": "Formule 1 is geen duurzaam duinfeest. Elitaire sport : Stop pogingen om racecircus naar Zandvoort te halen", "text": "Max Verstappen is een fenomeen. Desondanks is de opportunistische poging om de Formule 1 naar Zandvoort te halen geen goed idee, betogen Dennis de Kool en Michel Lobzhanidze. De huidige Formule 1 wordt gedomineerd door het grote geld en verkeert daarom in een crisis. De commerciële belangen zorgen er bijvoorbeeld voor dat veel races worden georganiseerd in landen zonder noemenswaardige autosporthistorie. Bij autosport is betrouwbare techniek bepalender voor sportieve successen dan talent. De bolides van de rijke teams rijden doorgaans vooraan, terwijl de wagens van de minder kapitaalkrachtige teams vaak fungeren als 'baanvulling'. De hedendaagse Formule 1 zorgt al lang niet meer voor de spannende kijksensatie van weleer. Van een brede en eerlijke sportieve strijd is geen sprake. Teamorders zorgen er regelmatig voor dat de snelste coureur niet wint. Daar komt bij dat tegenwoordig elke inhaalactie kritisch wordt bestudeerd door de officials, terwijl inhaalpogingen tot de essentie van autoracen behoren. Wie een grand prix organiseert, onderschrijft deze vercommercialiseerde en overgereguleerde realiteit. Het valt nog te bezien of en in hoeverre de nieuwe regels de noodzakelijke spanning tijdens de race kunnen terugbrengen. De Formule 1 is een zeer elitaire mechanische sport en Nederland is geen autosportland. Nederlandse coureurs genieten doorgaans weinig bekendheid, met uitzondering van de 'bekende Nederlanders' die als hobby de circuits letterlijk onveilig maken. Onemanshow Vermoedelijk zijn de meeste Nederlanders geen fan van de Formule 1 als sport, maar van Max Verstappen als sportman. Zijn fantastische prestaties zorgen ervoor dat veel mensen vanuit het niets de doorgaans voorspelbare en dodelijk saaie races zijn gaan volgen. Het is dus niet de Formule 1, maar de onemanshow van Max die kijkcijfers genereert en chauvinistische sentimenten een impuls geeft. Dit is een te smalle en bovendien opportunistische basis om een race in Nederland te organiseren. De huidige Formule 1 is een enorm kostbare en milieubelastende aangelegenheid. De bolides, de onderdelen en de uitgebreide crew doen wereldwijd heel veel circuits aan. Formule 1-teams zijn in dat kader grote mobiele bedrijven. In een open brief van de Nederlandse Sportraad met een pleidooi om de Formule 1 in Nederland via publiek-private samenwerking tot stand te brengen, wordt duurzaamheid genoemd, maar dat is binnen deze context een misplaatste term. Het rondreizende circus dat Formule 1 heet, is op geen enkele manier duurzaam. Het organiseren van de grand prix in Zandvoort is dus vanuit dat perspectief een verkeerd signaal. De logistieke infrastructuur rondom Zandvoort is niet berekend op zo'n groot evenement. Het verbeteren van de bereikbaarheid van deze badplaats gaat onvermijdelijk ten koste van waardevol en kwetsbaar kustlandschap. Dit verklaart mogelijk mede het gebrek aan lokaal en regionaal draagvlak voor een grand prix in de Noord-Hollandse duinen. Amsterdam trekt al meer dan genoeg toeristen en heeft een dergelijk evenement in de achtertuin niet nodig. De vraag is ook waarom in Nederland een grand prix moet worden georganiseerd, terwijl de fans alternatieven in de buurt hebben. Het uitermate fraaie Belgische circuit van Spa-Francorchamps is wat afstand betreft goed te bereiken. Daarnaast worden voldoende races gereden in andere Europese landen die uitstekend te bereizen zijn vanuit Nederland. Multimiljonairs Veel fans zullen opkijken naar Formule 1-coureurs, maar weinig mensen kunnen zich vereenzelvigen met de doorgaans in belastingparadijzen residerende multimiljonairs. Dit is een belangrijk en principieel argument voor de overheid om geen belastinggeld in dit project te steken. Ook het bedrijfsleven kan sponsorgelden en investeringen zinvoller besteden aan maatschappelijk verantwoorde initiatieven met een breder bereik. Nederland kan in plaats van een elitair 'strandfeest' beter inzetten op het organiseren van brede sportevenementen die voor veel meer sporters, sportliefhebbers en landen toegankelijk zijn en waarbij de 'legacy' uit meer bestaat dan rubberen bandensporen op het asfalt.", "published_at": "2019-03-25"}
{"id": 10744615, "title": "Baudet is boeman bij protest. Antiracisme: Demonstratie richt zich op Forumzege", "text": "Duizenden mensen demonstreerden zaterdagmiddag in Amsterdam tegen racisme. De betoging had veel weg van een therapeutische sessie om de verkiezingsuitslag te verwerken. Het is een heel verschil met vorig jaar: toen kwamen slechts 2500 mensen af op de antiracismedemonstratie in Amsterdam. Dit jaar trekt de manifestatie naar schatting het viervoudige. Dat valt toe te schrijven aan het Baudeteffect. Forum voor Democratie, de grote winnaar bij de provinciale verkiezingen, krijgt er deze zaterdagmiddag dan ook flink van langs. Ewout van den Berg van het organiserende Comité 21 Maart, die een trui draagt waarop 'FCK FVD' prijkt, spreekt op de Dam de menigte toe: \"We hebben in Christchurch kunnen zien waar deze ideeën toe leiden. We moeten actievoeren, overal waar Forum voor Democratie samenkomt.\" De verkiezingswinst van Thierry Baudet was voor veel mensen de trigger om deze dag te komen demonstreren tegen racisme. \"Juist nu een extreemrechtse partij de grootste is geworden moeten we van ons laten horen,\" zegt Shola Forbes. Ze is geschrokken van de winst van Baudet, net als vele andere demonstranten. \"Die overwinningsspeech van hem, daarin zei hij heel enge dingen. Daarom vond ik het nodig om te komen,\" zegt een vrouw in een jas van GroenLinks. De betoging begint rond 14.00 uur op de Dam, waarna een lange stoet zich in beweging zet richting de Dokwerker op het Jonas Daniël Meijerplein. Naast de bij dit soort demonstraties gebruikelijke spandoeken en vlaggen van antiracismeclubs, Internationale Socialisten, GroenLinks, SP en de PvdA en de zwarte bivakmutsenbrigade van Antifa, zijn er opvallend veel teksten gericht tegen Baudet; Geert Wilders en de PVV spelen de tweede viool. 'Thierry is not my homeboy', staat op een bord dat iemand vasthoudt, waarop ook de 'uil van Minerva' is getekend. 'Boreaal, niet normaal', heeft iemand anders met viltstift op een stuk karton geschreven, een verwijzing naar Baudets toespraak van woensdag. En, iets minder origineel: 'Baudet hoort in de plee'. Opgestoken middelvingers Op de Turfmarkt hebben zich zo'n tien tegendemonstranten verzameld, die door een veelvoud aan politiemensen worden beschermd. Het blijft bij wat scheldpartijen en opgestoken middelvingers, dan gaat de mars zingend en leuzen schreeuwend door. De winst van Baudet was niet voor iedereen een schok. \"Dit is al jaren gaande,\" zegt Sjaiesta Badloe. \"Maar waar ik wel blij mee ben, is dat men steeds meer doordrongen raakt van het systeem waarin we leven. Ik ben iemand van kleur en heb conservatorium gedaan, dus beweeg me vooral in een witte wereld. Jarenlang heb ik niet kunnen benoemen wat dat betekent. Dat lijkt langzaam te veranderen.\" Mustafa Ayranci van het Comité 21 Maart ziet in de grote opkomst het bewijs dat de tegenbeweging groeit. \"Baudet is de nieuwe Wilders. Maar dat hij zo groot zou worden, daar is iedereen van geschrokken.\" Ayranci schroomt niet om de vergelijking tussen Baudet en Adolf Hitler te trekken. \"Toen was de haat eerst gericht tegen de Joden, daarna tegen socialisten en communisten. Baudet keert zich eerst tegen de immigranten maar ook tegen linkse mensen. Heel gevaarlijk.\" Bij de Dokwerker spreekt GroenLinkswethouder Rutger Groot Wassink, die het donderdag niet kon opbrengen om FvD-raadslid Annabel Nanninga te feliciteren, de mensen toe. \"We moeten elke vorm van haat, onverdraagzaamheid, racisme en discriminatie bestrijden. Vandaag is een nieuw begin van verbondenheid,\" zegt hij. \"Hoe duister het ook is, de zachte krachten zullen winnen.\"", "published_at": "2019-03-25"}
{"id": 10744616, "title": "Een Van Gogh geboren uit armoe", "text": "Het is een echte Van Gogh, en dat blijkt niet alleen uit de vaas met klaprozen, maar ook uit wat eronder zit: sporen van een portret en profil. Het werk is eigendom van het Wadsworth Atheneum Museum of Art in Connecticut. Maar dat Amerikaanse museum had het niet op zaal hangen, omdat aan de authenticiteit werd getwijfeld. Die twijfel was er niet in 1957 toen het museum het werk in bezit kreeg uit de nalatenschap van schrijfster Anne Parrish. En ook nog niet in de jaren zeventig, toen het doek Vaas met klaprozen voorkwam in gezaghebbende overzichten van het werk van de Nederlandse meester. Maar daarna gingen kenners twijfelen. Stijl en techniek zouden atypisch zijn voor Van Gogh, en Vaas met klaprozen belandde in het depot. Komende maand komt het daar weer uit en volgend jaar komt het werk naar Europa voor een expositie in Potsdam. Want deskundigen van het Van Gogh Museum in Amsterdam hebben nu vastgesteld dat het werk zeker van de beroemde meester is. Net als bij een misdaad is er direct en indirect bewijs. De sporen zijn het canvas, de verf, de penseelstreken. Indirect bewijs komt uit het onderwerp. Vaas met klaprozen wordt gedateerd in de vroege zomer van 1886. Van Gogh was net in Parijs gearriveerd. In brieven meldt hij geen geld te hebben voor modellen. Hij moet zijn toevlucht nemen tot stillevens. En Van Gogh hield van klaprozen, dat was al bekend, en die zullen in die vroege zomer van 1886 in Parijs zeker in bloei hebben gestaan. Ook de restanten van een portret die met röntgenstralen zichtbaar werden, wijzen op de schilder. Het canvas is hergebruikt, zoals te verwachten was bij een Van Gogh met geldgebrek.", "published_at": "2019-03-25"}
{"id": 10744617, "title": "Onderzoek naar bedreiging", "text": "Tijdens de antiracismedemonstratie heeft zeker één betoger zaterdag doodsbedreigingen aan het adres van Forumleider Thierry Baudet geuit. Op beelden van UP! Network, een 'rechts georiënteerd mediaplatform', is te zien hoe een demonstrant scandeert: \"Als je Thierry dood wil schieten, zeg dan paf.\" Andere demonstranten laten in het filmpje weten deze oproep af te keuren. De politie zegt op de hoogte te zijn van de beelden en in overleg met het OM onderzoek te doen. Het OM bekijkt de strafbaarheid van de uitlatingen. Dat onderzoek is terecht, reageert wethouder Rutger Groot Wassink (GroenLinks). \"Schokkend en onacceptabel. Dit past niet in de democratie.\" GroenLinks was een van de deelnemende partijen aan de demonstratie. Burgemeester Femke Halsema noemde de bedreigende uiting verwerpelijk. Premier Mark Rutte keerde zich ook tegen de bedreigingen. In De Telegraaf zei hij vanmorgen: \"Iedereen mag het in Nederland met iedereen oneens zijn, maar bedreigingen zoals die aan Thierry Baudet zijn totaal onacceptabel. Alle politici moeten in veiligheid en vrijheid hun werk kunnen doen.\" Tweede Kamervoorzitter Khadija Arib reageerde ook. \"Als voorzitter maak ik mij grote zorgen dat er wordt opgeroepen tot geweld tegen Thierry Baudet, een gekozen volksvertegenwoordiger. In een democratie ga je het debat met elkaar aan.\" Het OM had eerder al werk aan een bericht van een (inmiddels geschorste) docent van de Universiteit Utrecht die na de zege van Baudet op Facebook schreef: 'Volkert waar ben je?', doelend op de man die Pim Fortuyn doodschoot. 'Een smakeloze opmerking', oordeelt het OM nu, 'maar waarschijnlijk niet strafbaar.'", "published_at": "2019-03-25"}
{"id": 10744618, "title": "CNV: Koolmees kweekt pech- en geluksgeneraties", "text": "De vakbonden willen weer gaan staken voor het pensioen: op 29 mei en op grotere schaal, in de hoop dat minister Koolmees nu wel toegeeft. Exact een week nadat het openbaar vervoer plat heeft gelegen door stakingen tegen een stijgende AOW-leeftijd, tracht de vakbeweging minister Wouter Koolmees (D66, Sociale Zaken) opnieuw onder druk te zetten. Vakbonden CNV, FNV en VCP delen hem vandaag de nieuwe stakingsdatum mee tijdens een informeel gesprek over de vastgelopen pensioenonderhandelingen. De nieuwe staking moet groter worden dan die van maandag 18 maart. Naast het personeel uit het openbaar vervoer, legden toen ook werknemers uit onder meer de bouw, metaal en schoonmaak hun werk neer. Op tien plekken in het land, onder meer op de Dam en in Ahoy, demonstreerden actievoerders. Vanwege de aanslag in Utrecht werden de acties vroegtijdig stilgelegd. De bonden denken dat ze in mei nog meer mensen op de been kunnen krijgen, omdat vorige week duidelijk werd hoe sterk de AOW-leeftijd leeft in het land. Rugwind CNV-voorzitter Arend van Wijngaarden: \"Het kabinet denkt misschien dat wij een kunstje opvoerden met de protestactie van vorige week. En dat we daarna braaf naar de onderhandelingstafel zouden terugkomen. Maar dat heeft hij dan niet goed begrepen.\" Sinds het overleg over een nieuw pensioenstelsel in november stuk liep, wacht de vakbeweging met terugkeren naar de onderhandelingstafel totdat minister Koolmees de bonden tegemoetkomt. Die hebben ineens de politieke wind in de rug nu het kabinet haar meerderheid in de Eerste Kamer kwijt is. Zo zei PvdA-leider Lodewijk Asscher vorige week in Trouw dat zijn partij de AOW-leeftijd minder snel wil laten stijgen. Die leeftijd blijft de komende vijf jaar stilstaan op 66 jaar als het aan de bonden ligt. Het kabinet kiest voor een stijging naar 67 jaar, om de AOW-leeftijd vervolgens direct te koppelen aan de stijgende levensverwachting in Nederland. Maar dat is volgens de vakbeweging niet te doen voor mensen met een zwaar beroep. Naast harde toezeggingen over de AOW, eisen de bonden ook concessies over een nieuw soort aanvullend pensioen, het eigenlijke hoofdonderwerp van het overleg. Werkgeversorganisaties zeiden onlangs in De Telegraaf dat de partijen er 'op een haar na' uit waren, maar dat ontkent CNV. Zo zullen werknemers van rond de 45 jaar een flinke deuk in hun pensioen oplopen in de diverse pensioenvoorstellen die op de onderhandelingstafel lagen. Het zal 60 tot 100 miljard euro kosten om deze mensen te compenseren. De bonden willen dat de overheid medeverantwoordelijkheid neemt voor dat bedrag. Slepend dossier Daarnaast ageert CNV tegen het lifecycle beleggen waar minister Koolmees mee wil beginnen. Dat zou inhouden dat het geld van jongeren met meer risico naar de beurs wordt gebracht dan dat van ouderen. Meer risico nemen betekent meer pensioenverhogingen in economisch gunstige tijden. Bij pech op de beurs hebben jongeren nog genoeg tijd om die klap op te vangen, is het idee. Ouderen moet je net voor de ingang van hun oude dag niet veel risico laten nemen, stelt Koolmees. \"Maar daarvan zeggen wij: zo krijg je pech- en gelukgeneraties,\" zegt Van Wijngaarden. \"Denk je eens in dat je jouw pensioengeld als jongere net voor de start van de economische crisis met veel risico naar de beurs had laten brengen door je pensioenfonds. Dan krijg je een financiële klap om je oren van pakweg zeven jaar. Dat zie je terug in je pensioeninkomsten.\" Minister Koolmees gaf vrijdag aan 'dat er nog niet wordt onderhandeld', maar dat hij hoopt op een snelle doorbraak. \"Werkgevers, werknemers en kabinet moeten dit slepende dossier nu tot een einde te brengen,\" zei hij.", "published_at": "2019-03-25"}
{"id": 10744632, "title": "Op zoek naar nieuwe moraliteit. THEODOR HOLMAN", "text": "Ze laten me op hun telefoon een buitengewoon onsmakelijke foto zien van graffiti op een muur. Hakenkruizen en daarnaast 'Islam dehors'. Islam, verdwijn! Ik ben in Parijs, zit in een café en praat met drie 'jongeren' - ze zullen ergens in de dertig zijn. Ze vragen hoe ik over een en ander denk. \"Ik vind dit verschrikkelijk,\" zeg ik. Ze kennen mijn connectie met Theo van Gogh. Ik leg uit dat ik kritisch tegenover de islam sta, maar niet tegen islamieten, en dat ik in geen enkel opzicht ook maar enige sympathie koester voor nazi's. Ik besluit met: \"Wie hakenkruizen op een muur kladdert tegen moslims, is ook tegen Joden. En is ook voor geweld! Racisme is de armzaligste manier van denken; je kunt beschuldigen zonder bewijzen.\" Ze zijn het met me eens. We praten over de toestand in Europa. \"Er is iets aan de hand in Frankrijk,\" zegt de vriendin van een van de jongens, \"en niemand weet voor wie hij sympathie moet opbrengen. De 'gele hesjes' hebben soms gerechtvaardigde eisen, maar soms ook niet. Het is links en rechts door elkaar. En niet gewoon links en rechts, maar fanatiek links en fanatiek rechts. En eigenlijk zie ik dat in heel Europa.\" Een jongen zegt: \"De plek waar Europa zijn nieuwe moraliteit zoekt, is een verbrand bos!\" We knikken en nemen nog een ballon rouge. Ik mijmer nog wat na over het begrip 'nieuwe moraliteit'. Gisteren reed ik Parijs binnen via Porte de la Chapelle. Opeens stond ik in een file. Rond de auto's kwamen van alle kanten asielzoekers bedelen: moeders met kinderen, jonge meisjes, mannen met gescheurde kleding. Niemand gaf wat. Bedelen is het verkopen van je eigen waardigheid. Ik kon er slecht tegen. \"Ik schaam me als je dit vertelt,\" zei het meisje, \"en als ik erover nadenk wat er moet gebeuren, schaam ik me ook. Elke oplossing is gebouwd op schaamte.\" Ik knik. \"Het is tegenstrijdig,\" zeg de jongste jongen, \"deze mensen zijn op zoek naar geluk, en wij zijn bereid ze gelukkiger te maken dan ze nu zijn. Maar hoe? Hoe ver ga je met geven?\" \"De rijken hebben geld zat,\" zegt het meisje. Er volgt een discussie over de econoom Piketty, de schrijver Houellebecq, Macron en Europa. \"Ben jij conservatief, Theodor?\" \"Ik wil de jaren zeventig terug, met alles erop en eraan.\"", "published_at": "2019-03-25"}
{"id": 10744633, "title": "Nieuwe raketaanval op Israël", "text": "De Israëlische premier Benjamin Netanyahu breekt zijn bezoek aan de VS vroegtijdig af, na een nieuwe raketaanval vanuit de Gazastrook. Er vielen vanmorgen zeven gewonden toen een raket een huis in een boerendorp ten noorden van Tel Aviv trof. Nog zeker één andere woning en een aantal auto's werden zwaar beschadigd. Netanyahu zei in Washington dat zijn land hard zal terugslaan en dat de naderende verkiezingen geen belemmering zijn om oorlog in de Gazastrook te voeren. Israël kiest op 9 april een nieuw parlement. De premier zou later vandaag nog president Trump ontmoeten en daarna terugkeren. Een ontmoeting met Congresleiders en een bezoek aan een conferentie gaan niet door. Hamas Volgens het Israëlische leger is de raket afgevuurd door Hamas. Het leger dirigeerde vanmorgen twee brigades richting het zuiden van Israël en treft voorbereidingen voor het oproepen van duizenden reservisten. De raket kwam neer in het dorp Mishmeret, zo'n 120 kilometer van Gaza. Het projectiel werd niet onderschept door het luchtafweersysteem Iron Dome (IJzeren Koepel), een paradepaardje van de Israëliërs. De projectielen die vanuit de Gazastrook worden afgeschoten komen doorgaans niet ver van de Israëlische grens neer. Maar Hamas en Islamitische Jihad hebben raketten met een bereik zoals het projectiel dat vandaag insloeg. Anderhalve week geleden kwamen twee raketten uit Gaza in niemandsland in Tel Aviv neer. Israël wees toen ook naar Hamas en bestookte zeker honderd doelen in de dichtbevolkte Gazastrook. De bewoners van de Israëlische boerengemeenschap die vanmorgen doelwit was, werden kort na vijf uur 's ochtends gewekt door sirenes van het luchtalarm. Ze zochten dekking in schuilplaatsen. \"Het is een wonder dat niemand is gedood,\" zei een overlevende.", "published_at": "2019-03-25"}
{"id": 10744652, "title": "Rusland stuurt Maduro militairen", "text": "Naar schatting honderd Russische militairen of militair adviseurs en technici zijn in Venezuela aangekomen voor hulp aan het berooide regime van president Nicolás Maduro. Volgens waarnemers zijn dit weekend twee Russische vliegtuigen aangekomen met grote ladingen materieel. Venezolaanse media meldden dat de missie wordt geleid door generaal Vasili Tonkonsjkoerov. Een Venezolaanse journalist zei ongeveer 100 soldaten te hebben gezien en 35 ton aan materieel. De ambassade in Caracas, aldus Russische media, benadrukt dat er niets geheimzinnigs aan de hand is. Het werk van de militairen zou onderdeel zijn van overeenkomsten die Moskou eerder met Venezuela heeft gesloten over technische militaire bijstand. Drie maanden geleden hebben Venezuela en Rusland een gezamenlijke militaire oefening gehouden. Rusland steunt het regime van Maduro, dat door jarenlang wanbeleid en lagere olieprijzen wankelt. Niet alleen heeft Rusland het olierijke land veel geld geleend, ook heeft Moskou zich altijd uitgesproken tegen sancties die de Verenigde Staten wilden invoeren tegen Maduro. Ook zijn de wapenverkopen van Rusland aan Venezuela de laatste jaren juist opgeschroefd. Ingestorte economie Nicolás Maduro werd in april 2013 gekozen na de dood van zijn mentor, president Hugo Chavez. In mei 2018 kreeg hij een tweede termijn na de verkiezingen die zwaar werden bekritiseerd door internationale waarnemers. Onder Maduro's bewind stortte de Venezolaanse economie in, ontstonden ernstige voedseltekorten en was de inflatie torenhoog. Meer dan drie miljoen inwoners zijn het land inmiddels ontvlucht. Een groot aantal landen, zoals de Verenigde Staten en Nederland, maar ook vrijwel alle buurlanden van Venezuela, erkennen Maduro niet meer als rechtmatig president. Zij hebben hun steun uitgesproken aan parlementsvoorzitter Juan Guaidó. Die riep zich in januari uit tot interim-president.", "published_at": "2019-03-25"}
{"id": 10744653, "title": "Biologisch is niet duur meer", "text": "Klanten die biologische producten kopen, zijn goedkoper uit dan vijf jaar geleden. Waren producten toen gemiddeld twee keer zo duur als reguliere, nu is het prijsverschil nog 63 procent. Dat blijkt uit een vergelijking van de Consumentenbond, die daarover morgen publiceert. Voor het onderzoek werden 115 producten van dertien gewone supermarkten en vier biowinkels vergeleken. Bij Dirk zijn de goedkoopste biologische producten te koop, op de voet gevolgd door Vomar. De prijzen van hun producten liggen gemiddeld 13 procent en 11 procent lager dan elders. Biowinkels zijn duurder dan supermarkten, Bij de onderzochte biowinkels (Marqt, EkoPlaza, Natuurwinkel en Odin) lagen de prijzen tussen 15 en 28 procent hoger dan gemiddeld. Hun aanbod is wel veel groter: ze hebben duizenden producten in het assortiment, een veelvoud van wat supermarkten aanbieden. Aldi en Lidl hebben er elk slechts ongeveer honderd. De prijsdaling lijkt het gevolg van het uitdijende assortiment, meldt een woordvoerder van de Consumentenbond. De concurrentie tussen supermarkten groeit ook, wat de prijs drukt. Biologische producten zijn duurder dan reguliere, omdat de productie arbeidsintensiever is, de opbrengst per hectare lager ligt en producenten geen kunstmatige bestrijdingsmiddelen gebruiken. Ook wordt minder geproduceerd. Hierdoor zijn de verpakking en distributie relatief duur in vergelijking met reguliere producten. Toch hoeven consumenten niet altijd duurder uit te zijn als zij biologisch kiezen: biologische huismerkproducten zijn vaak goedkoper dan reguliere A-merkproducten, ontdekte de Consumentenbond. Sinaasappelsap van Appelsientje kost bij Albert Heijn 40 cent meer dan biologisch sap van het huismerk. En wie een pak halfvolle melk van Campina koopt bij Hoogvliet is 1,21 euro kwijt, terwijl de biologische versie van Bio+ in dezelfde winkel 1,02 euro kost. Nederlandse consumenten kochten in 2017 voor rond de 1,5 miljard euro aan bioproducten, laten de recente cijfers van de branchevereninging Bionext zien. In absolute zin gaan de meeste euro's naar rijst, babyvoeding en koffie. De hardste stijgers zijn biologische eieren (17 procent) en zuivel (11 procent).", "published_at": "2019-03-25"}
{"id": 10744691, "title": "Forum rukt ook op in de stad. Verkiezingen: GL winnaar, PvdA herstelt wat", "text": "In Amsterdam won GroenLinks de Provinciale Statenverkiezingen overtuigend, maar in tal van Amsterdamse buurten is Forum voor Democratie de grootste partij geworden. De stad ziet na woensdag opnieuw overtuigend lichtgroen, blijkt uit de Amsterdamse uitslagen per stembureau die vandaag zijn gepubliceerd. Net als bij de gemeenteraadsverkiezingen van vorig jaar is GroenLinks in grote delen van de stad de grootste partij geworden. Nog overtuigender: waar GroenLinks toen 20 procent van de stemmen kreeg, is dat nu bijna 24 procent. Het verschil met de tweede partij wordt steeds groter. Coalitiegenoot D66 verloor flink ten opzichte van de raadsverkiezingen vorig jaar en kreeg 13,6 procent van de stemmen, tegen 16 procent in 2018. De D66-stemmers kwamen vorige week bovendien met veel tegelijk naar dezelfde plekken: de partij werd daardoor slechts in zeven stembureaus de grootste, buurten waar de opkomst soms boven de 75 procent lag. Denk en Forum voor Democratie wonnen in veel buurten waar mensen relatief vaker thuisbleven. Zesde partij FvD, die in deze en diverse andere provincies zoals bekend de grootste werd, heeft in Amsterdam vooral kiezers in Noord en Nieuw-West, nabij het oude dorp Sloten. Forum werd in totaal bij 23 stembureaus de grootste partij. FvD is pas de zesde partij van de stad, na bijvoorbeeld PvdA, VVD en Partij voor de Dieren. Nog een aantal opmerkelijke zaken aan de uitslag van de Provinciale Statenverkiezingen: de PvdA krabbelt in 2019 weer op. De partij werd in Zuidoost op acht stembureaus de grootste. De PvdA, die tot 2014 onbetwist de grootste was in Amsterdam, haalde op het dieptepunt in 2017 net 8,4 procent, in 2018 weer 10,6 procent en dit jaar steeg dat door naar 11,4 procent. Wat ook opvalt is de daling in populariteit die de SP doormaakt. Zij haalde 5 procent van de stemmen (7,5 procent in 2018), maar in geen enkele van de Amsterdamse stembureaus is de partij nog de grootste of de tweede partij geworden. Dat is slechter dan de PVV, die op één stembureau in het hoge noorden, voorbij de laatste halte van de Noord/Zuidlijn, de grootste werd. In totaal haalde de partij van Wilders 3,4 procent van de stemmen. In de Noord-Hollandse Staten werd Forum voor Democratie de grootste partij, GroenLinks kwam nipt op de tweede plek. Een steeds groter deel van de aanhang van progressieve partijen in provinciale verkiezingen komt uit Amsterdam, blijkt uit deze uitslag. Toen D66 in 2015 de tweede partij van Noord-Holland werd, kwam 34 procent van de stemmen die op de Statenfractie werd uitgebracht, uit Amsterdam. Bij de recente Statenverkiezingen blijkt 41 procent van de GroenLinksaanhang uit Amsterdamse stemmen te bestaan. Voor Forum voor Democratie, de grootste in Noord-Holland, was dat slechts 15 procent van het totaal. Beide partijen komen met negen zetels in de Provinciale Staten. De opkomst in Amsterdam bleef bijna gelijk: 52,5 procent tegenover 52,2 procent in 2018. Krap een week na de verkiezingen zijn in Haarlem de eerste stappen gezet richting een nieuw provinciebestuur. Forum nodigt vandaag alle fractieleiders uit voor een eerste overlegronde. Opvallend: dat gesprek vindt in het openbaar plaats, in het provinciehuis.", "published_at": "2019-03-25"}
{"id": 10744693, "title": "Sloterplas een stukje schoner, schoonmakers een illusie armer", "text": "Voor de landelijke Opschoondag dook duikvereniging Manta onder meer winkelwagens, fietsen en een kliko op uit de Sloterplas op. Maar zo'n nobele actie zei de dienstdoende inspecteur van Waternet verder weinig: de dag werd afgesloten met een fikse boete voor Manta. Elke zondagochtend gaan de leden van duikvereniging Manta het water in, weer of geen weer. En elke week opnieuw ergeren de duikers zich aan de enorme hoeveelheid troep die op de bodem van de Sloterplas ligt. Blikjes, flessen drank, hele barbecues - mensen gooien blijkbaar van alles het water in. \"Soms neem ik aan het einde van mijn duik iets mee naar boven,\" zegt Willem Kleinstra. \"Als ik tegen die tijd tenminste nog gevoel in mijn vingers heb: het water is steenkoud.\" Deze zondag gaan de leden van duikteam Manta speciaal de Sloterplas in om zo veel mogelijk rotzooi uit het water te halen. Het is inmiddels een voorzichtige traditie geworden rond Opschoondag: de dag waarop bewoners hun eigen buurt opruimen. Die valt eigenlijk op zaterdag en is een groot succes: alleen in Amsterdam al zijn er 90 initiatieven, landelijk zelfs 3000. In de Sloterplas wordt een dag later troep verzameld. De plas is op sommige punten meer dan dertig meter diep, en er ligt van alles in. Er is, speciaal voor duikers, een heus onderwaterhuis, er liggen talloze bootwrakken en zeker vier auto's. \"Die plekken zijn voor duikers interessant, want daar ontstaat een hoop leven,\" zegt Lennart de Keizer, die sinds 2006 de Sloterplas verkent. \"Maar al dat zweefplastic is vreselijk. Net alsof je een mooie wandeling maakt en het hele bos vol ligt met troep.\" Rond het middaguur gaan zeven duikers het water in. Kleinstra blijft vandaag op de kant, hij houdt in de gaten dat iedereen die onder water gaat er ook weer uit komt. Al na vijf minuten komen de eerste duikers naar boven: hun tassen zijn gevuld met een vieze drab van modder met blikjes en drankflessen. Maar ook met lachgaspatronen, een stuk dekzeil en een cassettebandje met Marokkaanse muziek. Dan roept een duiker vanuit het water. \"Ik heb hier een heel motorframe, dit krijg ik er in mijn eentje niet uit!\" Gezamenlijk wordt het op de kant opgetrokken. Vereende krachten En er is meer grof werk. Een fiets. Een winkelwagentje. Een prullenbak, en een kliko. Met vereende krachten wordt alles uit het water getakeld, de meegekomen kinderen van de duikers helpen enthousiast mee. Na een half uur komen de eerste duikers verkleumd uit het water. \"Ik zag nog een bureaustoel liggen, maar het lukte me niet meer om die er uit te krijgen,\" zegt Eva Katona. Ook het aangetroffen bouwhek blijkt de groot om tegen de hoge kade naar boven te hijsen. En toch is de opbrengst indrukwekkend: de berg zooi die binnen een half uurtje op zo'n klein gebied uit het water is gekomen geeft te denken over de totale hoeveelheid troep die mensen door de jaren heen in de plas hebben gegooid. Fikse domper Moe maar voldaan komen de duikers het water uit. Daar wacht ze een fikse domper. Een inspecteur van Waternet heeft gezien dat de duikers vandaag buiten het gebied zijn gegaan waar ze normaal duiken, en daarbij bovendien niet de juiste vlag voerden. Volgens Waternet hebben de duikers 'ondanks de goede bedoelingen' een 'onveilige situatie' voor zichzelf gecreëerd, en daarom moet duikleider Kleinstra mee, de boot in. Ruim een half uur later keert hij terug naar zijn duikmaten. \"Nou, mooie boel, we hebben een boete van 1500 euro gekregen.\" Volgens Waternet kan dat bedrag ook lager uitvallen, maar Kleinstra heeft daar weinig vertrouwen in. En zo is de Sloterplas na deze dag een klein beetje schoner, en de verenigingskas van Manta een stuk leger. In goed Nederlands heet dat: stank voor dank. OPSCHOONDAG POPULAIR Een recordaantal van 200.000 mensen heeft zaterdag meegedaan aan de zeventiende editie van de Landelijke Opschoondag om zwerfafval op te ruimen. Buurtbewoners, bedrijven, verenigingen en gemeenten organiseerden zo'n 4300 acties, ten opzichte van 2500 vorig jaar. De bedoeling van de Opschoondag is dat wijkbewoners samen de bezem halen door het park waar ze recreëren, maar een groepje buren kan tijdens de schoonmaakdag net zo goed de stoep voor hun huizen schoonvegen. Het gebeurt allemaal onder het motto 'Iedereen doet mee'.", "published_at": "2019-03-25"}
{"id": 10745161, "title": "lezersreacties", "text": "Nog meer aandacht Trouw is er wel vol ingegaan om de persoon Baudet te analyseren, dacht ik, na het lezen van mijn lijfblad zaterdag (23 maart). Liefst drie columnisten, hoofdredacteur en commentaar van de krant gaven hun uiteenzetting over de veelbesproken politicus. Wil een kwaliteitskrant zoveel aandacht geven aan zijn zeer rechtse gedachtegoed? Dit zal het Forum zeker goed uitkomen om nog meer aandacht en publiciteit te krijgen; maar daar wil Trouw toch niet aan meewerken? Wim Sanderse Grijpskerke Bartje blijft in Assen Op de vroege zondagmorgen las ik het essay van Henri Beunders over roofkunst (Letter&Geest, 23 maart). Om onze hersenen te scherpen schrijft hij als hypothese: \"Alsof, zeg, het Assense standbeeld van Bartje in Mozambique is beland en 'teruggaat' naar het Amsterdamse Rijksmuseum. Zou Drenthe dat goed vinden?\" Na het eerste kopje koffie, enigszins van de eerste schrik bekomen, wist ik het zeker: wij zullen Bartje nooit laten gaan, zeker niet naar Amsterdam! Trouwens, de mensen uit Mozambique zouden Bartje te allen tijde bij ons in Assen laten. Misschien had Henri Beunders ook een ander voorbeeld kunnen noemen: Wanneer geeft het Rijksmuseum eindelijk eens de Herepoort terug aan het 'wingewest' Groningen? Deze fraaie, uit 1621 stammende toegangspoort naar Groningen werd, naar de huidige maatstaven gerekend, onder verdachte omstandigheden in 1884 geroofd en staat nog steeds niet waar hij eigenlijk hoort. Henk Wierenga Assen Techniek geen antwoord Gelukkig hadden Kyria en Anuna hun antwoord aan de filosoof Maarten Boudry (Letter&Geest, 23 maart) al op een bord voor hun buik hangen: Transform yourself to transform the world. Alleen nieuwe technieken hebben geen antwoord voor de aan haar lot overgelaten aarde. Onze techniek is juist de oorzaak van een ontwikkeling die voor de aardekrachten ongekend is. Robert Jan van Asch Rotterdam 'Belgische toestanden' Dat Nederland is verdoosd (Trouw, 23 maart 2019) heeft direct te maken met het loslaten van de goed geregisseerde ruimtelijke ordening waarom we in het verleden bekend stonden. Door decentralisatie en het kleiner maken van de overheid is het algemeen belang van de ruimtelijke kwaliteit danig in de knel gekomen. Gemeenten hebben onvoldoende deskundigheid en capaciteit en zijn ook geen partij voor bedrijven die, met het argument van werkgelegenheid, alle ruimte krijgen. Ook in het landschap dus. Vroeger noemden we dat minachtend 'Belgische toestanden'. Gerrit Krajenbrink De Heurne En die rust dan? Drenthe opent een 'ambassade' in de Oost-Chinese megastad Jiaxing om toeristen te lokken, aldus een artikel in Trouw (22 maart). Volgens de website van de provincie is rust een van haar kernkwaliteiten. Eén procent van het aantal inwoners van Jiaxing, zoals genoemd in het artikel, zijn 45.000 bezoekers. Weg rust op de Dwingeloose heide. De provincie zal haar website moeten gaan wijzigen. Wim Hendriks Heel", "published_at": "2019-03-26"}
{"id": 10745162, "title": "Programma vol tegenstrijdigheid. IRENE van staveren", "text": "Pas na de verkiezingsuitslag ben ik me gaan verdiepen in het programma van Forum voor Democratie. Om erachter te komen welke economische standpunten zoveel kiezers van FvD steunen. Of blijken te steunen. Zoals ik al verwachtte staan deze standpunten op de website van de partij bol van de tegenstrijdigheden. Ik kan er twee kernpunten in ontdekken: belastingverlaging en minder Europese samenwerking. Dat laatste wil de partij afdwingen door referenda over de euro en over de open binnengrenzen van de Europese Unie, vanuit het idee van een Nexit. De belastingverlaging is het vlaggenschip van het economisch programma. Met nog maar twee tarieven, van 20 en 35 procent en een hoge belastingvrije voet van 20.000 euro. Dat is natuurlijk een enorm cadeau voor elke portemonnee. Ook wil de partij de schenk- en erfbelasting afschaffen. Dat is een cadeau voor de toch al dikke portemonnees want voor bedragen van tweeduizend euro (schenking) en 20.000 euro (erfenis van ouder) is er al een vrijstelling. Als ik een heel grove schatting maak dan zou dit alles weleens kunnen betekenen dat de indirecte belastinginkomsten (dus niet uit btw) met de helft dalen. Daartegenover zou een even rigoureuze daling van de overheidsuitgaven moeten staan. Zeker omdat de partij een veel kleinere overheid zegt na te streven. Maar hier beginnen de tegenstrijdigheden. FvD wil de basisbeurs herinvoeren en hogere werkloosheidsuitkeringen. De hypotheekrenteaftrek moet blijven - daartegenover staat dat de kinderbijslag na het tweede kind vervalt, maar die bezuiniging is maar klein. Verder wil de partij de defensie-uitgaven verhogen en nationalisering (of grote staatsdeelnemingen) van bedrijven in vitale sectoren, waarbij KLM en Nuon worden genoemd. Het eigen risico van de zorgverzekering moet omlaag , evenals de eigen bijdrage voor zorg via WMO en WLZ. Tevens wil de partij de landbouw extra subsidiëren vanwege het exportbelang, Terwijl we dat via de EU al met 750 miljoen euro per jaar doen. Dat kost allemaal bakken met geld. Dan zijn er nog twee typische wij/zij-punten die economisch gezien geen hout snijden. Zo mogen werkloze immigranten de eerste tien jaar geen uitkering krijgen. Wat er dan met ze gebeurt is volstrekt onduidelijk. Zelfs in Zwitserland worden ze niet teruggestuurd - ze krijgen alleen geen staatsburgerschap. Waar moeten ze van leven als ze geen werk vinden? Dat kan weleens tot hogere kosten leiden voor daklozenopvang, jeugdzorg en veiligheid. Het tweede punt is dat statushouders aan wie asiel is verleend geen voorrang meer mogen krijgen bij toewijzing van een sociale huurwoning. Dat gaat om ongeveer 0,1 procent van alle sociale huurwoningen. Terwijl scheefwoners 25 procent van deze woningen bezet houden ten koste van burgers met een laag inkomen die op de wachtlijst staan. Wat lost zulk wij/zij-beleid op? Nu wordt ook duidelijk waarom de partij de Groningse gaskraan wijd open wil houden: het levert staatsinkomsten op, zeker met grote exporten van gas. Maar dan nog zal er een gapend gat in de begroting ontstaan als FvD het voor het zeggen heeft. Ik hoop dat iedereen die overweegt om (nog) eens FvD te stemmen, vooraf even het economisch programma bekijkt en zich afvraagt waar de lange rij cadeautjes van gaat worden betaald. En of het wij/zij- geroep wel de beloofde bezuinigingen oplevert. Want linksom of rechtsom moeten wij daar na een FvD-kabinet zelf voor betalen. Ik kijk nu al uit naar de doorrekening van het partijprogramma door het CPB over twee jaar.", "published_at": "2019-03-26"}
{"id": 10745163, "title": "Met ambitieuze inzet kom je ook een eind. uitgelicht", "text": "\"De beste manier waarop kleine landen als België en Nederland een impact kunnen hebben op het klimaat, is door volop in te zetten op technologische innovatie\", aldus de Vlaamse filosoof Maarten Boudry (Letter&Geest). Maar er is veel meer dan dat! De voorbereidingen van de grote klimaatconferentie van Kyoto (1997), die ik van nabij mocht meemaken, waren cruciaal voor het behaalde resultaat. Nederland was toen nog een van de koplopers. Wij konden met onze concrete reductiemaatregelen laten zien dat het ons menens was. Die houding heeft er toendertijd aan bijgedragen dat het blok van de EU ook met een ambitieuze inzet kwam. Nederland fungeerde als hefboom. Met als gevolg een voor die tijd grote stap vooruit in Kyoto. Met \"we zijn toch gekke Henkie niet\"- verhalen kom je er niet. Dan lijkt het op dat verhaal uit Schotland, waar elke whiskydrinkende dorpsbewoner gevraagd werd om zijn heupflacon whisky in het vat te legen. Dan zou er een heerlijke mix ontstaan. De ontgoocheling was groot toen ze na de inzameling de glazen vol schonken en allen tot de ontdekking kwamen dat ze water dronken. Iedereen had verzaakt. Dus wees ambitieus, geen water maar whisky, geen gekke Henkie maar jongens van Jan de Witt. Gert van der Slikke Goes", "published_at": "2019-03-26"}
{"id": 10745256, "title": "Zwarte lijst vertoont grote gaten", "text": "Belasting - De Europese lijst met belasting-paradijzen is schandalig incompleet, concludeert Arnold Merkies. De aanpak van belastingparadijzen is belangrijk in de internationale strijd tegen belastingontwijking, maar dan moet men stoppen met de politieke spelletjes over wat wel en wat geen belastingparadijzen zijn. Nu is er een Europese lijst opgesteld, maar de grootste belastingparadijzen ontbreken en worden daardoor als het ware witgewassen. Tijdens een debat in de Tweede Kamer in 2013 werd mij gevraagd of ik Nederland een belastingparadijs vond. \"Ja\", antwoordde ik, \"niet voor de gewone man, maar wel voor grote bedrijven die hun winsten via Nederland laten lopen en zo voor enorme bedragen de belasting ontlopen\". Prompt diende degene die mij de vraag stelde een motie in die stelde dat Nederland geen belastingparadijs mocht worden genoemd. Tot met mijn stomme verbazing haalde de motie een grote meerderheid. Zelf diende ik ook een motie in met het voorstel om tot een definitie te komen wat een belastingparadijs eigenlijk is. Die motie haalde het niet. Een meerderheid in de Tweede Kamer wilde dus niet vaststellen wat een belastingparadijs is, maar wist wel zeker dat Nederland het niet was en dat mensen het ook niet zo mochten noemen. Het verweer van de staatssecretaris was altijd: we sluiten ons aan bij wat de OESO er over zegt. Dat terwijl hij natuurlijk dondersgoed wist dat de lijst die deze organisatie van industrielanden er op nahield zegge en schrijve nul landen bevatte. Dat een dergelijk zwarte lijst geen zin had moge duidelijk zijn. Uiteindelijk kwam de Europese Commissie na schandalen als Panama Papers en Paradise Papers dan ook met een nieuwe Europese lijst die de lijsten van de lidstaten zou kunnen vervangen. Andere Europese landen hadden in tegenstelling tot Nederland namelijk wel een zwarte lijst. Nadat deze Europese lijst achter de schermen zwaar was belobbyd bleef er maar een handjevol landen over. Onlangs zijn er weliswaar enkele landen aan toegevoegd, maar 's werelds belangrijkste belastingparadijzen ontbreken nog altijd op de lijst: landen als Hongkong, Panama en Singapore, maar ook Europese landen die men per definitie heeft uitgesloten. De vraag is bovendien hoeveel van de vijftien landen op de nieuwste lijst blijven staan. Van de lijst van zeventien landen die vorig jaar was opgesteld, bleven er namelijk maar vijf over. Wat een goed nieuws zou het zijn wanneer we wereldwijd werkelijk nog zo weinig belastingparadijzen zouden hebben. De werkelijkheid is dat de lijst meer een uitkomst is van politiek getouwtrek achter gesloten deuren dan dat die gebaseerd is op een heldere definitie op basis waarvan we allemaal zelf kunnen concluderen welke landen er wel en welke er niet op horen. Zo zouden landen per definitie op de zwarte lijst moeten komen wanneer er effectief nauwelijks belasting wordt betaald door bedrijven of wanneer ze zogeheten tax holidays geven. Daarbij wordt bedrijven beloofd dat ze tot in de verre toekomst geen belasting hoeven te betalen. Als het Europa werkelijk menens is om belastingparadijzen aan te pakken, dan scherpt men de criteria aan en zet men landen automatisch op de lijst wanneer ze niet aan de voorwaarden voldoen. Een onafhankelijke instantie zou zich hierover moeten buigen die zich niet laat beïnvloeden door politiek machtsspel. Maar bovendien moeten we in Europa vooral onze eigen belastingparadijzen aanpakken. Vandaag de dag laten 's werelds grootste bedrijven nog altijd massaal hun geldstromen via landen als Nederland, Ierland en Luxemburg lopen om maar geen belasting te hoeven betalen. Wanneer we daar geen einde aan maken hebben we geen sterk verhaal naar de rest van de wereld.", "published_at": "2019-03-26"}
{"id": 10746033, "title": "Zonne-energie juist op sociale huurwoning", "text": "De knuppel ligt in het klimaathok. En het oordeel van de rekenmeesters van het Centraal Planbureau en Planbureau voor de Leefomgeving is niet mals. Geplande klimaatmaatregelen schieten niet alleen tekort om de CO2-uitstoot voor 2030 te halveren; ze laten bovendien de zwaksten voor de kosten opdraaien. Huishoudens met de laagste en lage inkomens zullen er respectievelijk 1,8 tot 1,6 procent per jaar op achteruit gaan, zo becijferden de Planbureaus. De hoogste inkomens komen goed weg met 0,8 procent. De huidige plannen combineren zo het slechtste van twee werelden. Maar wat als er een manier is om zowel woonkosten van lage inkomens te verlagen als de CO2-reductie op te krikken? Die manier is er. De meeste huishoudens met lage inkomens wonen in een van de 2,4 miljoen sociale huurwoningen. Als we deze allemaal van zonnepanelen voorzien, vermijden we 4,2 megaton aan CO2-uitstoot. De machine is al warmgedraaid: woningcorporaties installeren zo'n 4000 zonnesystemen per maand en dit jaar komen er nog 50.000 bij. De drijvende kracht is de salderingsregeling: die stelt zonnestroom vrij van btw en energiebelasting. Uit deze besparing kunnen corporaties niet alleen grootschalige investeringen in zonnepanelen financieren: het verlaagt ook de energiekosten van lage inkomens met zo'n 160 euro per jaar. Maar in plaats van deze CO2-reductiemachine in de hoogste versnelling te zetten, steekt het kabinet juist een stok in het wiel met het plan om de salderingsregeling in 2021 te vervangen door een terugleversubsidie. De minder gunstige voorwaarden en administratieve rompslomp zullen de doodsteek zijn voor zonnestroom op huurwoningen. Die onfortuinlijke keuze klinkt hard door. De Planbureaus gaan uit van een reductiebijdrage van 0,6 tot 3,7 megaton CO2 in 2030 voor de gebouwde omgeving als geheel: dus van huur- en koopwoningen tot scholen en bedrijfspanden. Dat is minder dan we alleen al met sociale huurwoningen kunnen bereiken als de salderingsregeling in haar huidige vorm blijft bestaan. Tijd dus om de stok uit het wiel te trekken en salderen ondubbelzinnig voort te zetten. Beter nog: geef de CO2-reductiemachine een extra dot gas en stel woningcorporaties die extra investeren in verduurzaming vrij van de verhuurdersheffing. Zo maak je groene en sociale meters.", "published_at": "2019-03-26"}
{"id": 10746368, "title": "Roep om strengere hitteregels veevervoer", "text": "TEMPERATUUR - Nu de zomers warmer worden, moeten de regels voor veetransport scherper, vinden Eyes on Animals en Dierenbescherming. Dieren die bij zomerse temperaturen op transport gaan, ondervinden nog altijd te veel hittestress. De EU-wetgeving is niet streng genoeg en vrijwillige afspraken worden in Nederland niet goed nageleefd. Dat stellen de Dierenbescherming en dierenorganisatie Eyes on Animals in een gezamenlijk rapport. Nederlandse veetransporteurs, slachters en veehouders hanteren sinds 2016 een hitteprotocol. Bij zeer warm weer proberen zij de effecten daarvan op de dieren te beperken, bijvoorbeeld door 's ochtends vroeg of in de nacht dieren in te laden. Ook gaan er bij hoge temperaturen iets minder dieren in een vrachtwagen. Deze maatregelen zijn onvoldoende, menen de twee dierenorganisaties. Zij wijzen erop dat de Nederlandse Voedsel- en Warenautoriteit (NVWa) tijdens de hittegolf van vorig jaar juli vijf veevervoerders en twee slachthuizen heeft beboet, omdat dieren aantoonbaar leden onder de hitte. Volgens de Dierenbescherming en Eyes on Animals is het 'zeer aannemelijk' dat het werkelijke aantal misstanden nog hoger lag. Ieder jaar worden ruim 600 miljoen dieren getransporteerd naar Nederlandse slachthuizen. Bij hoge temperaturen en weinig ventilatie kunnen zij last krijgen van hitte- stress: de dieren kunnen hun warmte niet kwijt, waardoor ze mogelijk uitdrogen of stikken. Voor varkens en kippen geldt dat zij niet kunnen zweten om hun warmte kwijt te raken. Ter bescherming van de dieren treedt het hitteprotocol in werking als er minimaal vier dagen een temperatuur van 27 graden of meer voorspeld wordt, of bij minimaal één dag warmer dan 30 graden. Volgens de dierenorganisaties ondervinden dieren op weg naar het slachthuis al bij lagere temperaturen welzijnsproblemen. Bovendien worden er meer warme zomers verwacht. Het protocol moet daarom worden aangescherpt, vinden de twee organisaties. Vanaf een buitentemperatuur van 21 graden zouden er minder dieren op een vrachtwagen mogen en boven de 35 graden zou er helemaal geen veetransport mogen plaatsvinden. Daarnaast moet de NVWa strenger toezien op naleving van de Europese dierenwelzijnsregels. Extra kosten De dierenorganisaties realiseren zich dat dit extra kosten met zich meebrengt, zegt woordvoerder Niels Dorland van de Dierenbescherming. \"Aan de andere kant kunnen de maatregelen sommige van de faalkosten (kosten die voorkomen kunnen worden, red.) van transport op warme dagen wegnemen. Stress, dus ook hittestress, zorgt voor een slechtere vleeskwaliteit, wat een verlies betekent. Ook dieren die onderweg sterven, vormen een economische verliespost. Als het verdwijnen van deze faalkosten de meerkosten van de maatregelen niet dekt, moeten de overige meerkosten worden doorberekend aan de afnemer.\"", "published_at": "2019-03-26"}
{"id": 10746369, "title": "'Maak 30 km de norm in bebouwde kom'", "text": "veiligheid - Met een maximumsnelheid van 30 kilometer per uur vallen er minder slachtoffers, hoopt de Rai Vereniging. In 2017 kwam ruim een kwart van de doden in het verkeer om door een ongeval op een 50-kilometerweg binnen de bebouwde kom. Voorzitter Steven van Eijck van de branchevereniging van auto- en fietsindustrie riep gisteravond tijdens het jaarlijkse Rai Mobiliteitsdiner in Den Haag gemeenten op meer werk te maken van 30-kilometerzones. \"Als de snelheid van 50 naar 30 gaat, neemt de remweg enorm af. Van 19 naar 7 meter op een droge weg. Dat kan het verschil tussen leven en dood betekenen.\" Het is drukker geworden in het verkeer, zegt hij. Zowel op de weg als op het fietspad. Er zijn ook nieuwe typen voertuigen bijgekomen zoals de speed-pedelec, de snelle elektrische fiets. \"Allemaal ontwikkelingen die we moeten omarmen, maar die ook hun keerzijde hebben. We zijn wel de vertegenwoordiger van de mobiliteitsindustrie, maar niet van de verkeersslachtoffers.\" Geen gejuich We begrijpen dat niet iedere automobilist hierop zit te wachten, voegt een woordvoerder van de Rai daaraan toe. \"Maar we willen naar nul verkeersslachtoffers in 2050. Dat vergt, net als voor het klimaat, maatregelen die op de korte termijn niet door iedereen met gejuich worden ontvangen.\" Om de doorstroming in de stad niet te belemmeren moet op belangrijke ontsluitingswegen de maximumsnelheid 50 of 70 blijven. Op die wegen moeten er voor fietsers en scooters gescheiden rijbanen of fietspaden komen. Verkeersminister Cora van Nieuwenhuizen laat in een reactie weten dat ze er geen voorstander van is om de norm landelijk in te voeren. Het is aan gemeenten om te bepalen op welke wegen binnen de bebouwde kom de maximumsnelheid 30 kilometer per uur is. De minister heeft gelijk dat gemeenten nu al werk maken van die 30-kilometerzones, zegt Peter van der Knaap, directeur van Swov, het Instituut Wetenschappelijk Onderzoek Verkeersveiligheid. \"Maar het gaat nog heel traag. Het Rijk zou een voortrekkersrol kunnen spelen. Het zou goed zijn als de bewijslast wordt omgedraaid, als een gemeente moet beargumenteren waarom de maximumsnelheid 50 moet zijn. Bovendien is een landelijke norm beter voor de voorspelbaarheid in het verkeer.\" Sinds de jaren negentig is er in Nederland een behoorlijke inhaalslag geweest, maar veel 30-kilometerwegen zijn niet adequaat ingericht. \"Waardoor de feitelijke snelheid toch weer een stuk hoger is dan die 30 kilometer\", zegt Van der Knaap. \"Wij zien daardoor toch dertig à veertig doden per jaar.\" Geloofwaardig Daardoor is het van belang dat een 30-kilometerweg geloofwaardig wordt ingericht en niet uitnodigt tot harder rijden. En zorg voor goede handhaving, zegt de verkeerskundige. \"Wat nog niet zo eenvoudig is. In Amsterdam kwam elke scooter eens in de twee jaar een snelheidscontrole tegen. Toch heeft dat niet geholpen.\" Het Swov bepleit al langer de 30-kilometernorm en is blij met het gewicht dat de Rai nu in de schaal gooit. Van der Knaap ondersteunt het idee van Rai-voorzitter Van Eijck om op rondwegen en doorgaande verbindingen 50 of 70 aan te houden. \"Als je 8 kilometer lang door stedelijk gebied moet rijden en je mag nergens harder dan 30, dan vergt dat wel veel van de automobilist.\" En de luchtkwaliteit? In theorie leidt 50 kilometer per uur rijden tot meer vervuiling dan 30 per uur, zegt Maarten Krol, hoogleraar meteorologie en luchtkwaliteit. \"Maar waarschijnlijk maakt de uitstoot bij een constante snelheid van 30 of 50 km per uur weinig uit. Rijgedrag is wel van belang: trek je geleidelijk op, dan vervuil je minder.\" Ook doorstroming is van belang, zegt Joost Wesseling van het RIVM. \"In stedelijk gebied ga je van stoplicht naar stoplicht. Emissie is daar vooral afhankelijk van de mate waarin verkeer doorrijdt. Je kunt de snelheid verlagen, maar als het verkeer vast komt te staan, geeft dat meer emissie.\"", "published_at": "2019-03-26"}
{"id": 10747477, "title": "Veiligheidsdiensten onder de loep", "text": "terrorisme - Nieuw-Zeeland onderzoekt of zijn spionnen hebben gefaald in de aanloop naar de aanslag in 'Christchurch'. Hebben inlichtingendiensten te weinig oog voor rechts-extremisme? Nieuw-Zeeland gaat onderzoeken hoe twee moskeeën in de stad Christchurch het slachtoffer konden worden van een aanslag. Een Koninklijke Commissie van Onderzoek, enigszins te vergelijken met een parlementaire enquête in Nederland, gaat bekijken of de inlichtingendiensten, politie, douane en immigratiedienst steken hebben laten vallen. \"Het is belangrijk dat de onderste steen boven komt\", aldus de Nieuw-Zeelandse premier Jacinda Ardern gisteren. \"We moeten achterhalen hoe deze terreurdaad kon worden gepleegd en wat we mogelijk hadden kunnen doen om deze te voorkomen.\" De Nieuw-Zeelandse inlichtingendiensten liggen onder vuur vanwege het gemak waarmee de 28-jarige Australiër Brenton Tarrant het bloedbad kon aanrichten. Want Tarrant was actief in extreem-rechtse kring op internet en oefende met vuurwapens op schietbanen in Australië. Hij reisde ruim van tevoren naar Nieuw-Zeeland, kocht daar vuurwapens en zette twee dagen voor de aanslagen foto's online van de wapens. Daar stonden, met witte pen, de namen van eerdere daders van aanvallen op moslims op geschreven. Ook zette Tarrant zijn haatzaaiende manifest online en verstuurde hij twaalf minuten voor de aanslagen een mail aan media. Desondanks stond Tarrant niet op de radar bij de diensten. \"Een van de vragen waarop we antwoord willen, is of we meer hadden kunnen en moeten weten\", aldus premier Ardern. Elders in het Westen rijzen soortgelijke vragen. Want inlichtingendiensten hebben jarenlang relatief weinig aandacht besteed aan rechtsextremisme. Zaken als radicaal jihadisme en de dreiging vanuit China en Rusland hadden meer prioriteit. Inmiddels maken de diensten weer meer capaciteit vrij om extreemrechts in de gaten te houden. Want gevoed door spanningen over immigratie en islamistische aanslagen groeit de dreiging uit die hoek. Zo schoot een Amerikaanse blanke racist afgelopen najaar in een synagoge in Pittsburgh elf mensen dood. En de FBI arresteerde laatst een kustwachtofficier die een arsenaal aan wapens bezat waarmee hij Democratische politici zou hebben willen doden. In de VS waren rechtse radicalen van 2009 tot 2018 verantwoordelijk voor driekwart van de doden door extremistisch geweld. In Europa domineren vooralsnog de jihadistische terroristen. Maar de dreiging van extreem-rechts groeit wel. Zo ontmaskerde Duitsland enige tijd geleden een neonazi-cel in het leger. Frankrijk ontdekte een samenzwering om president Macron te vermoorden. En Spanje arresteerde een fascist die hoopte premier Sánchez om te brengen. Ook in Nederland zette de inlichtingen AIVD enkele jaren geleden, mede door bezuinigingen, het in de gaten houden van extreem-rechts op een laag pitje. Een gepensioneerde AIVD-analist deed hierover vorig jaar een boekje open in het Dagblad van het Noorden. Maar inmiddels lijkt het fenomeen weer meer in beeld bij de AIVD. In een recente brochure constateert de dienst een 'lichte opleving' van extreem-rechts. Volgens de AIVD is het taalgebruik, ook online, 'steeds agressiever en opruiender' en is er een 'grote fascinatie voor vuurwapens'. Daardoor is de kans iets groter geworden dat geradicaliseerde eenlingen of kleine groepen overgaan tot geweld. Maar volgens de brochure 'lijken links-extremisten nog altijd eerder bereid om geweld in te zetten dan rechts-extremisten'. spanningen in strijdkrachten Westerse regeringen moeten oppassen voor het risico van rechtsextremisme in hun strijdkrachten, schrijft het Britse blad The Economist deze week in een doorwrocht stuk over 'blank nationalistisch terrorisme'. Want soldaten zijn goed getraind in het gebruik van geweld en hebben toegang tot wapens. Onder Amerikaanse militairen zouden de raciale spanningen toenemen. Zo blijkt uit een recente opiniepeiling van de Military Times, een Amerikaans dagblad voor de strijdkrachten, dat meer dan de helft van de niet-witte militairen in 2018 last had van discriminatie, tegen 42 procent een jaar eerder. Tegelijk onderzoeken de Duitse autoriteiten momenteel zo'n 450 gevallen van vermoed rechts-extremisme in de Bundeswehr. En in Groot-Brittannië werden in september 2017 vier militairen opgepakt omdat ze lid waren van National Action, een verboden neonazi-groep. \"Als we genoeg van ons in het leger krijgen\", suggereerde een van hen, \"dan zitten we op de juiste plek als de boel in elkaar begint te storten\".", "published_at": "2019-03-26"}
{"id": 10747483, "title": "Burgemeester Beira wil hulp bij het puinruimen", "text": "Cycloon Idai - reportage - Beira is een oppositiebolwerk in Mozambique. Inwoners van de stad - én burgemeester Daviz Simango - hebben het gevoel dat de landelijke regering hen daarom na de cycloon verwaarloost. Daviz Simango schat de diepte van de plas verkeerd in. Met de achterwielen van zijn pick-up creëert hij een vloedgolf van bruin water die per ongeluk vier vrouwen overspoelt. Hij heeft het zelf niet door. Hij zit druk telefonerend achter het stuur. Simango lijkt zelfs niet te horen dat de vrouwen hem uitschelden. \"Asociale klootzak!\" De woedende vrouwen hebben op hun beurt waarschijnlijk niet door dat het hun burgemeester is die hun per ongeluk de volle laag geeft. Simango heeft niet, zoals de meeste toppolitici in Mozambique, een stel agenten dat hem escorteert. Hij heeft niet eens een chauffeur. Terwijl hij de elf dagen nadat cycloon Idai zijn stad Beira zwaar beschadigde toch echt non-stop door de stad racet. En hij staat graag iedereen te woord die hem belt. Dus is tegelijk rijden en bellen soms onvermijdelijk. Simango presenteert zich als een man van het volk. Ook vandaag staat hij met opgerolde mouwen in de blubber in de door de storm zwaar getroffen sloppenwijk Munhava. Zijn spijkerbroek is vies, het T-shirt onder zijn opengeknoopte lichtblauwe blouse ongewassen. \"Het is belangrijk dat ik als burgemeester laat zien dat ik fysiek wil meehelpen met het puinruimen in de stad\", legt hij uit. \"Want we moeten de crisis met z'n allen oplossen.\" Simango werd in 2003 burgemeester van Beira, als lid van Renamo, de grootste oppositiepartij in het land. Zes jaar later splitste hij zich met een eigen partij af. In 2018 werd hij met zijn MDM bij de lokale verkiezingen in Beira veruit de grootste, met 45 procent van de stemmen. Regeringspartij Frelimo bleef steken op 29 procent. Ongetwijfeld snapt Simango dat de huidige crisis een uitgelezen kans biedt om zijn populariteit verder te vergroten. Later dit jaar zijn er landelijke verkiezingen in Mozambique, waaraan hij meedoet als presidentskandidaat. Maar of het nu strategie is of oprecht, het werkt: Simango staat er na cycloon Idai bij veel mensen in zijn stad een stuk beter op dan de landelijke Frelimo-regering. \"Simango ging in de dagen na de storm letterlijk van deur tot deur\", zegt Eloy da Silva (60) bijvoorbeeld door het luik van zijn hotdogkraam aan het strand van Beira. \"Hij informeerde ook bij mij persoonlijk hoe het met me ging. President Filipe Nyusi is slechts geïnteresseerd in de televisiecamera's.\" Simango geeft toe dat de samenwerking met de landelijke regering niet heel soepel loopt. Zeker niet vlak na de cycloon. \"De regering wilde het stadsbestuur overal buiten houden\", zegt hij. \"En praktisch alle hulpgoederen gaan naar de overstromingsgebieden rondom de stad. Dat is oneerlijk. Beira lag in het hart van de cycloon. De stad is niet overstroomd, maar de windschade is enorm. Ook hier lijden mensen. De regering moet beseffen dat ook de inwoners van Beira inwoners van Mozambique zijn.\" Jan de Vries, directeur van de Mozambikaanse afdeling van het Nederlandse havenbedrijf Cornelder, dat mede-eigenaar is van de haven van Beira, is genuanceerder. Hij prijst de snelheid waarmee de stad opkrabbelt, maar wil daarvoor niet alleen lokale bestuurders een pluim te geven. \"Ook de landelijke regering zit er bovenop en heeft hier zelfs drie ministers gestationeerd om de wederopbouw te overzien\", zegt hij. \"Dat gaat allemaal wat chaotisch, maar wat wil je ook na zo'n ramp?\" Maar Rosa Baso (32), die bier verkoopt op en rond het strand, is het juist volmondig eens met haar burgemeester. \"De landelijke overheid helpt alleen de mensen uit de overstromingsgebieden\", moppert zij. \"Ze doet nauwelijks iets voor ons inwoners van Beira. Wij hebben heel hard materiaal nodig om onze huizen opnieuw op te bouwen. En de scholen en ziekenhuizen moeten worden gerepareerd. Onze burgemeester doet zijn best. Maar hij kan het niet alleen.\"", "published_at": "2019-03-26"}
{"id": 10747709, "title": "Iedereen wil Het Rapport lezen", "text": "OPENBAAR - Het Mueller-rapport is voor beide kampen een stok om mee te slaan. De achterban van Trump ziet een slag tegen de linkse elite, Democraten een president die fatsoen aan zijn laars lapt. Democraten en Republikeinen zijn het roerend eens: het volledige rapport van speciaal aanklager Robert Mueller moet op tafel komen. Maar daar eindigt de eendracht uiteraard. De Republikeinen denken uit het rapport extra bevestiging te halen van Muellers conclusie dat Trump niet samenwerkte met de Russen tijdens de verkiezingen van 2016. De Democraten hopen er de voor Trump gunstige conclusie mee te ondergraven die minister van justitie William Barr trok: dat Trump zich ook niet schuldig heeft gemaakt aan het misdrijf 'belemmering van de rechtsgang'. Tot het rapport op tafel ligt - de Democraten willen dat desnoods tot aan het Hooggerechtshof bevechten - hebben de Republikeinen het hoogste woord. Het advies om 'grootmoedig te zijn na een overwinning' van CNN-commentator David Gergen, oud-adviseur van presidenten Nixon, Ford, Reagan en Clinton (hij had het weer van Winston Churchill), was niet aan hen besteed. Tijdens een ontmoeting in het Witte Huis met de Israëlische premier Netanyahu zei Trump dat het onderzoek er was gekomen 'doordat een heleboel mensen slechte dingen hebben gedaan, kwade zaken, ik zou zelfs zeggen daden van verraad tegen ons land. En naar die mensen gaan we zeker kijken.' Zijn advocaat Rudy Giuliani suggereerde dat iemand met valse voorwendselen de FBI zover kreeg zich in eventuele samenspanning van de Trump-campagne met de Russen te verdiepen. \"Ik wil weten wie het deed. Wie betaalde er voor? Wie wakkerde het vuurtje aan?\" Volgens hem moeten de Democraten nu 'stoppen en zeggen: ik zat fout'. Maar dat doen de Democraten niet. Of ze slechte verliezers lijken of niet, ze willen doorgaan met de onderzoeken in het Huis van Afgevaardigden - waar ze de meerderheid hebben. De commissie voor justitie daar houdt zich bezig met mogelijke belemmering van de rechtsgang door Trump. Al heeft minister van justitie Barr president Trump daarvan vrijgepleit, speciaal aanklager Mueller sloot het uitdrukkelijk niet uit. Wat de Democraten betreft, krijgt het Congres daarover het laatste woord, na lezing van het rapport en het verhoren van Barr. De commissie voor de inlichtingendiensten verdiept zich nog steeds in de Rusland-affaire. Maar die kijkt ook naar andere landen die misschien op een onbehoorlijke manier invloed hebben op het regeringsbeleid, bijvoorbeeld door het bedrijf van de president, de Trump Organization, aan extra omzet te helpen. Dat speurwerk loopt parallel aan justitieel onderzoek van aanklagers in New York. Die kijken naar mogelijke illegale transacties door de Trump Organization. En ze onderzoeken de financiën van Trumps inhuldigingscomité, waar ongebruikelijk hoge bedragen rondgingen. Mogelijk afkomstig uit het buitenland, wat verboden is. Van beide partijen is de strategie begrijpelijk. De achterban van Trump kan niet vaak genoeg horen dat de president aanvallen van de vijandige linkse elite, in het Congres en in de media, weerstaat. \"Ik ken niet veel mensen die dit hadden volgehouden\", zei hij gisteren trots over zichzelf. De Democraten blijven er ondertussen van overtuigd dat de president van Amerika zo niet een crimineel, dan toch op zijn minst iemand is die voortdurend de normen van fatsoenlijk politiek gedrag, en van fatsoen in het algemeen, aan zijn laars lapt. Daarvan zien hun aanhangers ook graag bevestiging. Als het rapport van Mueller daar meer voorbeelden van oplevert, zal dat hen sterken in de overtuiging dat Trump weg moet. En hen motiveren om, als afzetten geen optie meer is, in 2020 massaal naar de stembus te gaan. Hoeveel mag het Congres weten? Toen speciaal aanklager Kenneth Starr in 1998 zijn rapport over Bill Clinton inleverde, onder andere over diens affaire met Monica Lewinsky, werd het snel openbaar. Clinton overleefde een impeachment-procedure. Inmiddels gelden andere regels. Behalve een samenvatting door minister van justitie William Barr hebben Congres noch president iets gezien. Barr zal 'zoveel als toegestaan' openbaar maken. Wat verteld is aan een 'grand jury', een groep burgers die een aanklager helpen, is meestal geheim. Andere informatie valt mogelijk onder het recht van president Trump zijn beraadslagingen vertrouwelijk te houden. Maar hij mag daar geen misdrijf mee toedekken. Dat besliste het Hooggerechtshof in 1974 in 'Verenigde Staten tegen Nixon', over geluidsopnamen uit het Oval Office. Het betekende het einde van Richard Nixons presidentschap.", "published_at": "2019-03-26"}
{"id": 10747792, "title": "Kun je straffeloos toespelen op iemands dood?", "text": "Twee keer werd er gehint op de dood van Thierry Baudet. Mag je dan alles zeggen? Nee, maar vervolging is niet eenvoudig. 'Volkert, waar ben je?', schreef een universitair docent na de overwinning van Baudet onder een artikel op Facebook. \"Als je Thierry dood wil schieten zeg dan 'paf'\", riep een demonstrante dit weekeinde. Komt dat neer op doodsbedreigingen of aanzetten tot geweld, en is het dus strafbaar? De weg naar vervolging kent vier hobbels en een extra hulproute. 1. Aangifte Ten eerste is het de vraag of degene tegen wie de opmerking is gericht zich bedreigd voelt en of hij aangifte doet. Maar justitie kan ook zelf beslissen dat uitspraken ernstig genoeg zijn. De vermoedelijke demonstrante, een 21-jarige vrouw, werd gisteren in elk geval aangehouden en kan gehoord worden. Een aangifte helpt in dit soort gevallen meestal wel. Zoals het Openbaar Ministerie al liet weten, zal die grondig worden bestudeerd om te kijken of er een zaak is. Grondiger dan bij het eerste onderzoek dat de aanklagers deed concluderen er in het geval van de docent voorlopig geen strafzaak in te zien. Dat komt ook door de volgende hobbel. 2. Tekst Het zijn 'smakeloze' uitlatingen zoals het OM al aangaf in het geval van de verwijzing naar Volkert van der G., de moordenaar van Pim Fortuyn. \"Ze passen in de verharding van het maatschappelijk debat\", zegt strafrechtadvocaat Joris van 't Hoff, die met zijn eigen Tilburgse kantoor VTH Advocatuur mensen bijstaat die worden vervolgd vanwege bedreiging. \"Als je naar de tekst kijkt, is het maar de vraag of het om een doodsbedreiging gaat. Ook de uitspraak over dat schieten.\" De oproep is immers om 'paf' te zeggen. \"Dat zou ik niet kwalificeren als bedreiging, maar eerder als een mogelijke oproep tot geweld.\" Beide uitspraken lijken hem 'op het randje'. Over 'paf' moet het OM nog beslissen. Van 't Hoff: \"Er zit wel een duidelijke geweldcomponent in.\" 3. Uitvoering De zaken die Van 't Hoff behandelt spelen meestal in de privésfeer. Zoals de man die bij een hoog opgelopen ruzie met zijn buurman roept 'Ik hak je kop eraf'. \"Die zaken neemt het OM meestal erg serieus. Als er een betrouwbare getuige is, wordt het meestal een zaak. Ook al vraag ik mij soms af of vervolging echt nodig is.\" Of de boze man de kop van zijn buurman eraf hakt is inderdaad de vraag. Van 't Hoff: \"Er was ooit iemand die in een dwangbuis zat en dreigde een handgranaat te gooien. Het was overduidelijk dat dit dreigement niet kon worden uitgevoerd.\" Eenzelfde bezwaar ziet hij ook nu oprijzen. \"Het lijkt weinig realistisch dat men gaat handelen naar deze woorden. De opmerkingen zijn nogal onsamenhangend. Bij de vraag of iemand op Baudet wil schieten, ligt dat wel wat zwaarder voor wat betreft het aanzetten tot geweld. Wilders is voor minder vervolgd en veroordeeld.\" 4. Opwelling Als de cliënten van de strafrechtadvocaat toch voor de rechter komen en de eerste drie hobbels tot een veroordeling zijn genomen, is nog een ander verweer mogelijk. Van 't Hoff: \"Vaak uiten mensen een bedreiging in een emotionele opwelling.\" Zijn ze eenmaal bij zinnen gekomen, dan zouden ze die bedreiging nooit uitvoeren. Het is dan wel aan de 'bedreiger' om te bewijzen dat hij of zij echt buiten zinnen was. De universitair docent die zich zat op te vreten achter zijn computer en die al excuses heeft gemaakt, heeft op dit punt een sterker verweer dan de demonstrante, verwacht Van 't Hoff. Hulproute Als het OM in een van de vier hobbels reden ziet om niet te vervolgen, heeft Baudet nog een mogelijkheid als hij er toch een zaak van wil maken. Via een artikel 12-procedure kan hij een gerechtshof vragen om de officier van justitie op te dragen alsnog een strafonderzoek in te stellen. Die omweg is lang niet altijd succesvol, maar leidde voor Geert Wilders wel tot vervolging na diens 'minder Marokkanen'-uitspraak. Collega-politici: onacceptabel, Bizar, schandelijk Premier Mark Rutte noemt bedreigingen aan het adres van Baudet onacceptabel. In De Telegraaf zegt hij: \"Alle politici moeten in veiligheid en vrijheid hun werk kunnen doen\". Tweede Kamervoorzitter Khadija Arib toont zich bezorgd. \"Als voorzitter maak ik mij grote zorgen over wat wij zien gebeuren: dat er wordt opgeroepen tot geweld tegen Thierry Baudet, een gekozen volksvertegenwoordiger. In een democratie ga je het debat met elkaar aan.\" Ook op Twitter laten politici hun afschuw blijken. ChristenUnievoorman Gert-Jan Segers schrijft: \"Bizar hoe bij deze lieden grenzeloze liefde voor vluchtelingen gepaard gaat met een dodelijke haat voor politieke tegenstanders.\" Lodewijk Asscher (PvdA) zegt dat hij de haatdragende boodschap afkeurt. \"Bedreigingen aan het adres van politici zijn, ongeacht hun partij, weerzinwekkend en een aanval op de democratie.\" GroenLinks, betrokken bij de organisatie van de protestmars tegen racisme, neemt afstand van de betogers die opriepen tot geweld. Kamerlid Zihni Özdil: \"Schandelijk dat dit soort clubs meeliepen: antiracisme is betekenisloos als er een oogje wordt dichtgeknepen bij racisme en fascisme vanuit de andere hoek.\" PVV-leider Geert Wilders noemt de vrouw die zaterdag 'als je Thierry dood wil schieten zeg dan paf' riep een 'gevaarlijke linkse gek'. Hij roept het OM op om haar te vervolgen. \"Dus een vraag over meer of minder Marokkanen mag niet, maar roepen een politicus dood te schieten wel?\", zegt hij op sociale media. Gisteren werd een vrouw opgepakt voor het bedreigen van Baudet. Forum voor Democratie zelf heeft nog niet gereageerd op de bedreigingen van zaterdag, maar Tweede Kamerlid Theo Hiddema sprak bij 'WNL op Zondag' wel zijn afschuw uit over de vergelijkingen tussen zijn partij en het nationaal socialisme van de jaren dertig. \"Ik zie tekeningen van Baudet met uniform aan voorbijkomen. Er zijn verwijzingen naar fascisme en racisme. Dat is beledigend voor de mensen die daar echt slachtoffer van zijn geworden.\" Judith Harmsen", "published_at": "2019-03-26"}
{"id": 10747795, "title": "Ontsnappingsroute vliegveld Lelystad nog vol hobbels", "text": "UITSTEL - Nieuwe plannen voor vliegveld Lelystad overtuigen de kritische coalitiepartijen nog steeds niet. De tijd dringt. Een muizengaatje had minister Cora van Nieuwenhuizen (infrastructuur en waterstaat) nodig om een oplossing te vinden voor de verdeling van vluchten tussen Schiphol en Lelystad. Maar niets wijst erop dat zij de ontsnappingsroute heeft gevonden die zowel Brussel als de coalitiepartijen in Den Haag tevredenstelt. Op enkele details na komt Van Nieuwenhuizen namelijk met dezelfde plannen als in januari. Die werden destijds door de Tweede Kamer met veel kritiek ontvangen. Onder druk van de Europese Commissie wil de minister dat er op de nieuwe luchthaven Lelystad ruimte komt voor 'autonome groei': vluchten die niet nu al op Schiphol landen dus. Coalitiepartijen D66 en ChristenUnie willen dat onder geen beding, voor hen mag Lelystad alleen dienen als 'overloopluchthaven' van Schiphol. In hoofdlijnen behelst de nieuwe 'verkeersverdelingsregel' dat de eerste 25.000 starts en landingen op Lelystad worden overgenomen van Schiphol. Vanaf 2030 is er op de luchthaven vervolgens ruimte voor vluchten naar andere bestemmingen en van nieuwe maatschappijen. Risicovluchten In de plannen zijn enkele toezeggingen opgenomen, bedoeld om de Tweede Kamer over de streep te trekken. Zo komt er een anti-misbruikregeling om te voorkomen dat vliegmaatschappijen gaan schuiven met start- en landingsrechten tussen luchthavens. Ook doet de minister toezeggingen over de grenscontroles. Sommige risicovluchten, bijvoorbeeld de vluchten die vaak worden gebruikt voor drugssmokkel, kunnen alleen op Schiphol afgehandeld worden. Dit zal ook in de toekomst zo zijn. Voor Van Nieuwenhuizen is haast geboden. Vliegveld Lelystad moet in april volgend jaar opengaan, een deadline die al twee keer is verschoven. Maar door de onenigheid over de vluchten van en naar het vliegveld, rijzen er steeds meer twijfels of april 2020 wel haalbaar is. Van Nieuwenhuizen zinspeelde eerder in een debat met de Kamer al op nieuw uitstel. Met het oog op de steeds krappere planning, had de minister gisteren ook een opsteker te melden. De Europese Commissie heeft toegezegd de Nederlandse plannen versneld te bekijken. Normaal gesproken doet Brussel een half jaar over het goedkeuren van een verkeersverdelingsregel, maar de Commissie zal nu al voor de zomer reageren. Als de Europese Commissie goedkeuring geeft, is de minister er nog niet. Dan moet de Tweede Kamer zich nog buigen over de plannen. De kritische coalitiepartijen ChristenUnie en D66 zijn ook na de nieuwe toezeggingen nog niet enthousiast. \"Ik zie niet het muizengaatje dat de minister wel denkt te zien\", zegt ChristenUnie-Kamerlid Eppo Bruins. Hij hoort graag van Van Nieuwenhuizen welke richting zij precies op wil met de luchthavens. \"Wat ons betreft wordt Lelystad nog steeds uitsluitend een overloopluchthaven van Schiphol. Ik zie nog niet hoe deze plannen daaraan voldoen.\" Ook D66-Kamerlid Jan Paternotte is nog niet overtuigd. Hij wijst erop dat er na 2030 nog altijd ruimte is voor autonome groei van Lelystad. Binnen de coalitie wil ook het CDA niet dat Lelystad vluchten gaat aantrekken die nog niet op Schiphol landen. Alleen de VVD is onomwonden voorstander van autonome groei. Aan alleen steun van haar eigen partij binnen de coalitie zal Van Nieuwenhuizen niet genoeg hebben om haar plannen door de Kamer te krijgen.", "published_at": "2019-03-26"}
{"id": 10748016, "title": "Spoeddebat raad Tilburg na tweet over Baudet. bedreigen en beledigen politici", "text": "De Tilburgse raad kwam gisteravond bijeen na een tweet van een wethouder waarin Forum voor Democratie racistisch werd genoemd. Het Tilburgse gemeenteraadslid Hans Smolders eiste gisteravond in een spoeddebat het aftreden van wethouder Marcelle Hendrickx. Ze schreef letterlijk: 'Ik hoop dat mensen in Tilburg zich realiseren dat een stem op Hans Smolders, lijstduwer Forum v Democratie, een stem tegen onze inclusieve stad is. Het is een stem voor racisme, afbraak rechtsstaat, haat & verdeeldheid. Dat heeft Baudet afgelopen weken weer duidelijk laten zien.' De in Tilburg razend populaire Smolders, voormalig chauffeur van Pim Fortuyn, stond versteld. En niet alleen hij, getuige de bijna duizend -veelal negatieve - reacties onder de tweet. Velen verweten Hendrickx alle fatsoensnormen te hebben overtreden. Voor Smolders was het aanleiding om een motie in te dienen waarin de gemeenteraad uitspreekt de uitingen van Hendrickx 'onacceptabel en een wethouder onwaardig' te vinden. Bij het ter perse gaan van de krant was de discussie hierover nog gaande. Veel effect had de tweet van Hendrickx overigens niet. Met 20.833 voorkeursstemmen werd Smolders - met zijn Lijst Smolders Tilburg ook al de grootste partij in de Tilburgse gemeenteraad - massaal de Provinciale Staten in gestemd. FvD neemt in Noord-Brabant negen zetels in en is daarmee de tweede partij achter de VVD. Bedreiging In een andere zaak hield de politie gisteren een vrouw van 21 jaar uit Nijmegen aan in het onderzoek naar de doodsbedreigingen die zaterdag in Amsterdam werden geuit aan het adres van Thierry Baudet. Tijdens de antiracismemars scandeerde een vrouwelijke demonstrant verborgen achter een sjaal 'Als je Thierry dood wil schieten zeg dan paf'. Hiermee verwees ze naar de politiek leider van Forum voor Democratie. Het is onduidelijk of er door andere demonstranten gereageerd werd op de leus. De politie wilde nog niet zeggen wie de aangehouden vrouw is. Ze wordt verdacht van bedreiging en opruiing. De vrouw wordt voorgeleid bij de hulpofficier van justitie en moest vermoedelijk afgelopen nacht in een cel doorbrengen. Afhankelijk van de aard van het strafbare feit kan de vrouw langer worden vastgehouden, aldus een woordvoerder van de politie Amsterdam. Meerdere aanhoudingen worden niet uitgesloten. Op sociale media ontstond er discussie over de bedreigingen en beledigingen die in de nasleep van de Provinciale Statenverkiezingen werden geuit tegen FvD-leider Baudet. De Universiteit Utrecht zette vrijdag een docent op non-actief die onder een facebookpost over Forum 'Volkert, waar ben je?', had geschreven.", "published_at": "2019-03-26"}
{"id": 10748045, "title": "Netanyahu had nog nooit zo'n goede vriend als Trump", "text": "steun - De premier van Israël brak gisteren een succesvol bezoek aan de VS af. Het conflict met Hamas laaide op. Het Israëlische leger is gisteren begonnen met een vergeldingsaanval op doelen van Hamas in de Gazastrook. De aanvallen waren bedoeld als antwoord op een raketaanval op het dorp Mishmeret bij Tel Aviv, waardoor zeven mensen gewond zijn geraakt. De Israëlische premier, Benjamin Netanyahu, heeft gisteren vanwege de raketaanval zijn bezoek aan de VS voortijdig afgebroken. Hij beloofde om 'met kracht op te treden'. Gisteravond laat kwam van de kant van Hamas het bericht dat er een wapenstilstand zou zijn, maar dat werd van Israelische kant nog niet bevestigd. Netanyahu's bezoek aan de VS, eerder, was in grote harmonie verlopen. Gisteren ondertekende de Amerikaanse president Trump een verklaring waarin de Verenigde Staten erkennen dat de Golanhoogten tot Israël behoren. Dat had Trump eerder al aangekondigd. De Verenigde Naties, Syrië en Turkije zijn niet te spreken over deze actie van de VS. \"De onbreekbare band tussen de VS en Israël is nog nooit zo sterk geweest als nu\", zei Trump gisteren in het Witte Huis. Netanyahu reageerde: \"Israël heeft nog nooit een betere vriend gehad dan u.\" De erkenning van de Golanhoogten door de VS komt op een gunstig moment voor Netanyahu. De zittende premier hoopt over twee weken te worden herkozen bij de verkiezingen in Israël. Hij kan de steun van de VS dus goed gebruiken. Vanwege beschuldigingen van corruptie staat zijn herverkiezing onder druk. Trump wilde over die verkiezingen weinig kwijt. \"Ik heb daar geen inzicht in\", stelde hij. \"Ik heb gehoord dat het wel oké met hem gaat en bovendien denk ik dat de tegenpartij ook voorstander is van wat ik gedaan heb.\" Israël veroverde de Golanhoogten in de oorlog van juni 1967 op Syrië. Naar schatting 100.000 Syriërs zijn toen op de vlucht geslagen en mogen niet terugkeren. Israël houdt het gebied sindsdien bezet, heeft het gekoloniseerd en in 1981 tot Israëlisch grondgebied verklaard. De annexatie wordt internationaal niet erkend. De Verenigde Naties benadrukten gisteren nogmaals dat hun beleid onveranderd blijft. \"Het is duidelijk dat de erkenning van de Verenigde Staten niets verandert aan de status van Golan\", zei secretaris-generaal António Guterres van de VN, die Israël niet ziet als eigenaar van het gebied. Syrië ziet het besluit van Trump als een 'aanval op de soevereiniteit en territoriale integriteit' van Syrië. Turkije noemt het 'onacceptabel'.", "published_at": "2019-03-26"}
{"id": 10746189, "title": "Ongenoegen pulsvissers groeit. Verlenging tijdelijke vergunning tot 1 juni is doekje voor het bloeden", "text": "Meer dan een doekje voor het bloeden is het niet, het korte uitstel dat minister Carola Schouten (ChristenUnie) een aantal Nederlandse pulsvissers geeft van het verbod op elektrisch vissen. Hun vergunning loopt in april of mei af. De minister van Landbouw, Natuur en Voedselkwaliteit geeft hen toestemming tot 1 juni te blijven pulsen. De vissers leven tussen hoop en vrees. ,,Het ongenoegen neemt toe\", merkt voorman Cas Caljouw uit Arnemuiden. Voor dertig vissers, onder wie zes Zeeuwse, zou de toestemming om met de pulskor te vissen al vóór 1 juni aflopen. Zij hebben van Schouten iets meer tijd gekregen om over te schakelen op een andere techniek. Die tijd is wel erg krap, want de vrees is dat het na 1 juni voor nog eens veertig pulsvissers einde verhaal is. Er is volgens Caljouw eenvoudigweg niet het materiaal en de mankracht om snel over te schakelen naar de ouderwetse boomkor met zijn wekkerkettingen of naar andere technieken. Verboden De door de minister verleende verlenging tot 1 juni wijkt af van de overeenstemming die binnen de Europese instellingen was bereikt. Er worden geen nieuwe vergunningen afgegeven en de pulsvisserij wordt per 1 juli 2021 geheel verboden. De nieuwe Europese verordening moet formeel nog door het Europees Parlement en de raad van visserijministers worden goedgekeurd. Schouten maakt gebruik van de tussenfase door respijt tot 1 juni te geven aan de vissers die in 2014 een tijdelijke vergunning voor vijf jaar kregen. Op die datum gaat de nieuwe verordening naar verwachting in. De verlenging van de toestemming om te pulsen is een Nederlands besluit. De minister ziet de verlenging als een 'kwestie van goed bestuur', aldus haar woordvoerder. ,,Omdat de verordening niet van kracht is en de minister vindt dat vissers een fatsoenlijke termijn moeten hebben, neemt ze dit besluit.\" In een brief aan de pulsvissers herhaalt Schouten dat een verbod op pulsvisserij volgens haar 'onterecht en onbegrijpelijk' is. ,,Ik begrijp dan ook heel goed dat dit besluit u als visserman en uw familie bijzonder raakt. Dat gaat mij zeer aan het hart\", aldus de minister. Vijf procent In de ontwerp-verordening staat dat tot 1 juli 2021 van elk land 5 procent van de kotters met een pulskor mag vissen. Van de 84 Nederlandse ontheffingen blijven er dan niet veel meer over. Minister Schouten wil hier nog niet op vooruitlopen: ,,Mijn definitieve stellingname en hoe om te gaan met de pulstoestemmingen zal ik bepalen en zo spoedig mogelijk aan u melden na de stemming in het Europees Parlement. Dat is waarschijnlijk in de week van 15 april 2019.\"", "published_at": "2019-03-26"}
{"id": 10746191, "title": "Wil krijgt een helikoptervlucht voor haar 95ste verjaardag", "text": "Zeep, bodylotion, chocolaatjes, een bos rozen. Als je 95 jaar wordt, heb je zo'n beetje alle denkbare cadeautjes wel eens voor je verjaardag gekregen. Daarom lieten de kinderen van Wil Burger uit Vlissingen dit jaar haar grootste wens in vervulling gaan: een helikoptervlucht boven Zeeland. Toen zoon Ad Burger vorig jaar terugkwam van een gezinsreis door Nieuw-Zeeland, vertelde hij zijn moeder over een helikoptervlucht met de oma van zijn kleinkinderen. ,,Mijn moeder zei: dat heb ik nou ook altijd al eens gewild. Ik dacht: dát onthoud ik.\" 'Zin in' Gisteren was het dan zover: Wil Burger mocht de lucht in met een helikopter. Samen met haar 90-jarige zus Lenie Bijker uit Friesland (,,we skypen elke avond\") en schoonzoon Ad Lijnse die tot dusver 'alleen een keer verticaal' in een helikopter had gevlogen. Met twee vliegvakanties in de jaren tachtig had ook mevrouw Burger weinig vliegervaring. Maar zij was nog het minst nerveus. ,,Ik heb er zin in! We gaan toch ook wel naar Vlissingen? Ik woon in Ter Reede. Dat wil ik graag van boven zien.\" Opgetogen rolden de dames hun rollator naar het platform waar de helikopter van Prince op stond. Instappen was nog even niet zo eenvoudig, maar toen ze eenmaal zaten, leken de zussen wel twee jonge meisjes die voor het eerst op schoolreis gingen. Vrolijk zwaaiend verdwenen ze tussen de wolken. En even vrolijk zwaaiend landden ze een dik half uur later. Hoe het was? ,,Geweldig!\", riep Burger. ,,Echt geweldig. Je kon alles zo goed zien. De boulevard, wat was die mooi.\" Met een blik op haar kinderen: ,,Ik denk wel dat je drie keer moet gaan om álles goed te bekijken.\"", "published_at": "2019-03-26"}
{"id": 10746776, "title": "Coalitie benut nog even nipte meerderheid. Soepeler ontslag snel in Eerste Kamer", "text": "De regeringspartijen willen de nieuwe ontslagregels, waar links tegen te hoop loopt, snel door de Eerste Kamer loodsen nu ze daar nog een meerderheid hebben. In dat geval wordt net op tijd een van de grootste hervormingen uit het regeerakkoord veiliggesteld. Grote vraag is wat met de hogere rente op studieleningen gebeurt. Nog precies negen keer komt de Eerste Kamer bijeen voordat op dinsdag 11 juni de samenstelling verandert en de regeringspartijen hun meerderheid kwijt zijn. In totaal liggen er 39 wetsvoorstellen in de senaat die al door de Tweede Kamer zijn aangenomen. De meeste daarvan zijn door de 150 collega's 'aan de overkant' zonder veel discussie of als hamerstuk afgedaan. Ook in de Eerste Kamer zullen deze voorstellen daarom op weinig bezwaren stuiten, de nieuwe verhoudingen brengen daar geen verandering in. Maar er liggen ook een paar wetsvoorstellen in de Eerste Kamer waarvan het lot onzeker is geworden door de uitslag van de Provinciale Statenverkiezingen. Een voorbeeld daarvan is de Wet arbeidsmarkt in balans, dat onder meer de ontslagregels versoepelt en flexwerk duurder maakt. De WAB, zoals het voorstel op het Binnenhof wordt afgekort, behelst een van de belangrijkste hervormingen uit het regeerakkoord van Rutte 3. In de Tweede Kamer stemden alle linkse partijen, onder aansporing van de vakbonden, echter tegen. Als het kabinet straks zaken wil doen met PvdA en/of GroenLinks kan de WAB heel goed inzet worden van de onderhandelingen. Dat risico wil het kabinet liever voorkomen. En dus besloot de huidige Eerste Kamer vorige week, niet toevallig een dag voor de verkiezingen, dat men nog vóór de wisseling van de wacht over de wet wil stemmen. De nieuwe Eerste Kamer heeft dan het nakijken. Opvallend is deze keuze wel: in de Tweede Kamer stemden de SGP en Forum voor Democratie als enige oppositiepartijen dit voorjaar wél voor de WAB. De coalitiepartijen willen het lot van de hervorming kennelijk liever niet in handen leggen van de - vermoedelijk - dertien nog te verkiezen senatoren van Forum. Spannender Misschien nog wel spannender is wat de regeringsfracties in de Eerste Kamer gaan doen met het voorstel om de rente op studieleningen te verhogen. In de Tweede Kamer kreeg deze maatregel slechts de krapst mogelijke steun van de vier regeringspartijen. Wil de coalitie dit voorstel ook in de Eerste Kamer aangenomen krijgen, dan is dus haast geboden; in de nieuwe senaat lijkt de renteverhoging sowieso kansloos. Maar snelheid is in dit geval geen garantie voor succes: drie van de vier regeringspartijen zitten zelf in hun maag met het omstreden plan uit het regeerakkoord. De behandeling werd al over de Provinciale Statenverkiezingen heen getild, omdat met name de D66-fractie nog veel vragen zei te hebben. De leden van CDA, ChristenUnie en D66 worden vanuit hun achterban opgeroepen tegen te stemmen. De regeringsfracties staan nu voor de keuze: trotseren zij de leden door toch in te stemmen, keren ze zich tegen een maatregel uit het regeerakkoord óf laten ze de verwerping over aan de hongerige leeuwen in de nieuwe Eerste Kamer. Voor een coalitie die hoe dan ook op zoek moet naar steun bij de oppositie kan een dergelijk zoenoffer wel eens een aantrekkelijke optie zijn.", "published_at": "2019-03-26"}
{"id": 10746780, "title": "May wil wijken, mits meerderheid voor haar deal is. Brexit De tussenstand", "text": "Na weer een koortsachtige dag in de Britse politiek is een ding duidelijk: niemand weet hoe het gaat aflopen met de brexit. De strategie van premier May is totaal onduidelijk, en het lijkt erop dat ze hoopt dat de talrijke tegenstanders Halsstarrig houdt premier May vol dat haar akkoord de beste manier is om de brexit te regelen, maar niemand lijkt te luisteren. Twee keer werd de deal al massaal weggestemd, en een derde keer leek gisteren aanstaande. Maar May durfde het niet aan: ,,Met grote spijt heb ik moeten concluderen dat er op dit moment niet voldoende steun is om de deal een derde keer in stemming te brengen\", zei ze gisteren in het parlement. ,,Maar als het Lagerhuis deze week de deal niet goedkeurt, en ook niet uit de EU wil vertrekken zonder deal, dan is de enige oplossing een lang uitstel van de brexit.\" Dan moeten de Britten ook meedoen aan de Europese verkiezingen, waarschuwde May. ,,Dan kunnen we niet garanderen dat de brexit doorgaat.\" De doodsteek voor de stemming over de deal was waarschijnlijk het mislukte telefoontje met Arlene Foster, de partijleider van gedoogpartner DUP. De steun van de tien Noord-Ierse parlementariërs is cruciaal in May's missie een meerderheid te krijgen. Maar Foster weigert mee te werken, en vertelde May dat hun positie ongewijzigd is en dat ze nog steeds tegen de deal zouden stemmen. Prominente Afgelopen weekend deed May al een poging een aantal prominente brexiteers uit haar eigen Conservatieve Partij achter zich te krijgen. Ook dat lukte niet. De brexiteers zouden een hoge prijs vragen voor hun steun: het vertrek van May. Zij willen absoluut niet dat ze ook de tweede fase van het brexitproces - de onderhandelingen over het vrijhandelsakkoord - gaat leiden. Als May belooft op zeer korte termijn te vertrekken, dan zou een flink deel van de rebellerende brexiteers de deal steunen. Het is de allerlaatste troef van May om haar akkoord over de finish te duwen, maar ze acht de tijd er nog niet rijp voor. Ze wil eerst zeker weten dat een vertrekbelofte genoeg parlementariërs overhaalt om haar deal erdoorheen te krijgen, voordat ze haar eigen positie opoffert. Lang heeft ze niet meer: als de Britten op 22 mei op een ordelijke manier uit de EU willen stappen, moet het akkoord uiterlijk vrijdag door het Lagerhuis zijn. Als dat May niet lukt, dan heeft ze tot 12 april om met een oplossing te komen en zal er in Brussel gesproken worden over een lang uitstel. Als er dan geen concreet Brits plan ligt, dan stappen ze op 12 april uit de EU zonder deal. Het is het nachtmerriescenario van veel Britse parlementariërs, die vrezen voor chaotische taferelen na een no deal-brexit. Het wordt er allemaal niet overzichtelijker op in Westminster. De onzekerheid blijft, de chaos groeit en de druk op May is enorm. De komende dagen zijn weer alle ogen gericht op de groene bankjes van het Lagerhuis: daar moet nu een weg voorwaarts worden gevonden. van haar brexitdeal vanzelf tot inkeer komen.", "published_at": "2019-03-26"}
{"id": 10746850, "title": "Utrecht herdenkt aanslag. Een week later", "text": "Ruim honderd mensen hebben gisteren op het 24 Oktoberplein in Utrecht de aanslag van een week geleden herdacht. Om 10.45 uur, het tijdstip dat de schietpartij begon, hielden de aanwezigen twee minuten stilte. Daarna legden ze bloemen. Zangeres Pia Latoya uit de wijk Kanaleneiland zong het lied Amazing Grace. Organisator Gabriel Erlach heeft plannen voor een jaarlijkse herdenking. Ook een blijvend monument krijgt veel steun. Studenten en medewerkers van Utrechtse mbo-scholen waren om 10.45 uur een minuut stil. De 19-jarige vrouw die omkwam, was een oud-studente van ROC Midden Nederland. Twee andere voormalige leerlingen raakten gewond.", "published_at": "2019-03-26"}
{"id": 10746858, "title": "'Volkomen vrijgepleit', zegt Trump. onderzoek VS russische inmenging", "text": "Een opluchting voor Amerika: de president is géén verrader, stelt speciaal aanklager Robert Mueller vast. Trump zelf acht zich 'volkomen vrijgepleit'. Maar tegelijk blijft veel onduidelijk. Zes vragen over de conclusies van een onderzoek dat Washington twee jaar in zijn greep hield. 1 Is dat hele onderzoek zinloos geweest? Nee. Er bestonden zware verdenkingen en belangrijke vragen over de Russische manipulatie van de Amerikaanse presidentsverkiezingen en eventuele betrokkenheid van Trump en zijn mensen. Een alom gerespecteerde aanklager heeft daarom twee jaar lang nauwgezet onderzoek gedaan met een team van negentien juristen en veertig FBI-agenten. De conclusie: er is geen bewijs dat de president van de VS onder één hoedje speelde met de Russische overheid. Russen probeerden met team Trump samen te werken, maar de campagne accepteerde die hulp uit ongepaste hoek niet, stelt Mueller. Dat is vooral goed nieuws voor de Verenigde Staten. Bovendien: Mueller heeft wel degelijk wandaden gevonden. Begaan door Russen, en door zes leden van Trumps entourage. Onder anderen zijn voormalige campagneleider gaat de cel in voor omvangrijke fraude en leugens. 2 Maar Trump heeft dus zelf niets misdaan? Er bestond géén sinister complot tussen Donald Trump en Vladimir Poetin, maar uit de brief van minister Barr over het Mueller-rapport weten we ook dat Mueller Trump niet vrijpleit van belemmering van het onderzoek naar die kwestie. Mueller schetst de feiten, maar oordeelt niet. Het is Barr, een door Trump benoemde minister, die heeft besloten Trump daarvoor niet te vervolgen. Dat roept veel vragen op. En dat iets niet strafbaar is, betekent niet dat het politiek gezien acceptabel is. Zo weten we dat Trump de Russen openlijk aanspoorde e-mails van Hillary Clinton te stelen en dat zijn zoon aanvankelijk enthousiast reageerde op een Russische advocaat met Kremlinconnecties die belastende informatie aanbood. Trump probeerde ondertussen een vergunning te krijgen voor een flat in Moskou en loog over de bouwplannen die hij maakte, terwijl hij in zijn campagne met Poetin flirtte. Hij is geen verrader, maar ook bepaald geen heilige. 3 Wat betekent deze conclusie voor Trump? Dit kan wel eens het belangrijkste weekend in zijn presidentschap zijn geweest. Hij is dan wel niet geheel vrijgepleit, maar de donkere lucht boven zijn Witte Huis is flink opgeklaard. Hij is verlost van een belangrijk blok aan zijn been en kan de onderzoeksresultaten gebruiken als wapen in zijn campagne om eind volgend jaar te worden herkozen. Hij hoopt dat hij op sympathie kan rekenen als - in zijn ogen - slachtoffer van een poging hem te ondermijnen. De politieke verdeeldheid in de VS zit zo diep, dat Muellers conclusies weinig Amerikanen van mening zullen doen veranderen over hun president. Maar Trumps achterban heeft meer reden gekregen om achter hem te blijven staan. Er loopt nog een reeks andere onderzoeken naar Trump, zijn bedrijf en zijn stichting, door justitie en door het Congres. Trump heeft nu munitie in handen gekregen om dat alles ook af te doen als fabels van politieke tegenstanders. 4 En voor de Democraten? De webwinkels die T-shirts en gebedskaarsen met afbeeldingen van Muellers karakteristieke hoofd verkopen, kunnen wel opdoeken: de conclusie is een anticlimax voor tegenstanders van de president die meenden dat Mueller hem ten val kon gaan brengen. Trump naar huis sturen kan alleen in de verkiezingen van 2020, dus Democraten kunnen zich gaan richten op de campagne. En dat ze zich daarin niet hoeven mengen in hoogoplopende, gevoelige debatten over het al dan niet afzetten van de president, zal voor hen een verademing zijn. 5 Is de Ruslandkwestie nu verleden tijd? U hoopte er misschien op na twee jaar, maar helaas. Behalve minister Barr en enkele medewerkers van het ministerie van Justitie heeft nog niemand het rapport van Mueller gelezen. De brief van Barr, stellen de Democratische leiders Nancy Pelosi en Chuck Schumer, roept evenveel vragen op als hij beantwoordt. Dus gaan nog veel hoorzittingen en debatten volgen, mogelijk zelfs rechtszaken over de openbaring van Muellers rapport. Minister Barr wordt al naar het Huis van Afgevaardigden geroepen om zijn brief toe te lichten. Als Democraten het complete rapport te zien krijgen en daarin toch nog informatie tegenkomen over misstanden, bijvoorbeeld wat betreft het hinderen van justitieel onderzoek, kunnen ze in theorie zelfs alsnog besluiten een afzettingsprocedure te beginnen. Het politieke gevecht over Muellers conclusies zal pas worden beslecht tijdens de presidentsverkiezingen van november 2020. 6 Dat rapport, gaan we dat nog zien? Er komt meer informatie. Minister Barr belooft vanwege het 'publieke belang' zoveel mogelijk uit het Mueller-rapport openbaar te maken. Maar Barr moet zorgen dat informatie over geheime onderzoeksmethodes binnenskamers blijft. Normaal gesproken wordt ook geen negatieve informatie gedeeld over mensen tegen wie justitie geen verdere stappen onderneemt. Dus als het rapport naar buiten komt, zullen passages onleesbaar zijn. De minister werkt nu samen met Mueller om vast te stellen welke. Niet alleen Democraten, maar ook veel partijgenoten van Trump willen dat het beschikbaar komt, zodat niemand Trumps minister ervan kan beschuldigen dat hij informatie achterhoudt. Mueller heeft vijfhonderd getuigen gehoord en informatie uit dertien landen opgevraagd, maar het enige dat we tot nu toe hebben gezien is een samenvatting in vier A4'tjes.", "published_at": "2019-03-26"}
{"id": 10746918, "title": "Boekenweek. Column", "text": "Ik verbaas me vaak over de taken die mensen kunnen combineren. Als burgemeester van een gemeente als Ede heb je waarschijnlijk je handen vol. Dat belette René Verhulst niet zondag in een volle Geerteskerk in Kloetinge de schrijver van het boekenweekgeschenk, Jan Siebelink, te interviewen. De succesauteur woont in Ede, vanuit zijn werkkamer ziet Verhulst hem af en toe fietsen. Hij kon geen nee zeggen tegen de kans met zijn beroemde plaatsgenoot te converseren in de gemeente waar hij tot anderhalf jaar geleden burgemeester was. In Kloetinge woont ook Jo-Annes de Bat, voormalig wethouder van Goes, die vorige week als lijsttrekker van het CDA een klinkende verkiezingsoverwinning boekte. Prompt vroeg hij zijn partijgenoot Verhulst, met wie hij in Goes goed heeft samengewerkt, informateur in Zeeland te worden. Aangezien hij er toch was, heeft Verhulst zaterdag en gisteren alle Zeeuwse fractievoorzitters gesproken. Als dat maar goed gaat, denk ik dan. Stel dat hij naar de Middelburgse abdij per ongeluk zijn vragenvelletje voor Siebelink heeft meegenomen en van SGP-fractievoorzitter Harry van der Maas wil weten of diens erotische obsessies iets te maken hebben met zijn streng-gereformeerde opvoeding? Of dat hij aan Peter van Dijk van de PVV vraagt wat hij vindt van de boeken van Murat Isik - zondag ook aanwezig in Kloetinge - waarin wordt beschreven hoe het is om op te groeien in een migrantengezin in de Bijlmer? Voor je het weet, heb je de poppen aan het dansen. Ik geloof dat er nog geen lijsttrekkers schuimbekkend van woede uit de abdij zijn vertrokken, dus misschien valt het mee. Maar we weten niet wat er achter gesloten deuren blijft. Verhulst schrijft zelf ook. Hij publiceerde sleutelromans over de Utrechtse gemeenteraad. Zou hij al aantekeningen maken voor een boek over de Zeeuwse politiek? Als hij opschiet, is hij op tijd klaar voor de volgende Boekenweek.", "published_at": "2019-03-26"}
{"id": 10746920, "title": "Nieuwe poging voor islamitische school", "text": "Er wordt een tweede poging gedaan om in Vlissingen een islamitische basisschool te beginnen. De Stichting Islamitisch Primair Onderwijs (SIPO) wil de school in augustus 2020 laten beginnen. Vorig jaar kwam SIPO uit Breda zeven aanmeldingen tekort om dit jaar al een basisschool in Vlissingen te kunnen openen. De stichting verzoekt de gemeenteraad van Vlissingen nu om de nieuwe school voor bijzonder onderwijs op te nemen in het Plan van Scholen. Binnenkort moet de stichting aantonen dat de school binnen vijf jaar het minimumaantal van 242 leerlingen kan hebben en dat aantal in elk geval vijftien jaar lang kan behouden. SIPO moet duidelijk maken waar de leerlingen vandaan komen en waar ongeveer in Vlissingen de school komt te staan. SIPO heeft nu drie scholen onder haar hoede, in Bergen op Zoom, Breda en Tilburg. Dit jaar moet een nieuwe school openen in Roosendaal. De Vlissingse vestiging is volgens directeur Mohamed Talbi een wens van islamitische ouders in Vlissingen.", "published_at": "2019-03-26"}
{"id": 10746923, "title": "Eppie Klein (SGP) informateur bij waterschap", "text": "Eppie Klein gaat bij waterschap Scheldestromen aan de slag als informateur. Hij zal onderzoeken welke partijen een nieuw dagelijks bestuur kunnen vormen. Klein is voor de klus gevraagd door Marien Weststrate van de Partij voor Zeeland. De partij kwam vorige week als winnaar uit de bus bij de verkiezingen. Zij haalde 434 stemmen meer dan het CDA. Klein is SGP-politicus, heeft een organisatieadviesbureau en was waarnemend burgemeester van Lingewaal (2006) en Renkum (2007). Na de gemeenteraadsverkiezingen werd hij vorig jaar aangesteld als informateur in Reimerswaal. Dat leidde tot de verrassende combinatie van SGP en PvdA met Leefbaar Reimerswaal, de lokale partij van Weststrate. Het nieuwe algemeen bestuur van het waterschap wordt donderdag geïnstalleerd. Partij voor Zeeland geeft dan ook aan hoe zij het informatieproces vorm wil geven. Klein is bij deze vergadering aanwezig. De informateur praat met alle tien fracties om te horen hoe zij tegen de nieuwe bestuursperiode aankijken en hoe zij een dagelijks bestuur voor zich zien. Onderwerpen die daarbij zeker aan de orde komen zijn de schuldenlast van honderden miljoenen, de kerntaken van het waterschap en hoe om te gaan met het klimaat. Deze thema's komen later terug in het bestuursprogramma. Weststrate streeft naar een breed gedragen programma. Het is voor het eerst dat bij het Zeeuwse waterschap een informateur wordt aangesteld. De Partij voor Zeeland wil daarmee zorgen voor een transparante procedure. Het samenstellen van een dagelijks bestuur mag maximaal drie maanden duren.", "published_at": "2019-03-26"}
{"id": 10746924, "title": "Politie vaker niet dan wel op tijd op Noord-Beveland", "text": "De politie was vorig jaar bij noodgevallen op Noord-Beveland vaker niet dan wel op tijd. Bij slechts 39 procent van de spoedmeldingen waren agenten binnen een kwartier ter plaatse. Dat is bijna de slechtste score van alle Nederlandse gemeenten Alleen op Schiermonnikoog was het nog lager (33 procent). De rest zit ruim boven de 50 procent. De politie streeft ernaar om bij minimaal 90 procent van de spoedmeldingen binnen 15 minuten aanwezig te zijn. Dat lukt nergens in Zeeland. Middelburg kwam afgelopen jaar nog het dichtst in de buurt, met 87 procent. Noord-Beveland scoort vaak slecht, maar 39 procent is wel uitzonderlijk laag. Bij 53 van de 136 spoedmeldingen was de politie er binnen een kwartier. Ligging ,,We zien al langer dat Noord-Beveland afwijkt ten opzichte van andere delen in het Oosterscheldebekken, door de ligging van het gebied\", zegt politiewoordvoerder Alwin Don. ,,Wat ook in het nadeel speelt, is de wet van de kleine getallen. Er zijn daar niet zo veel meldingen. Als je één of twee keer te laat komt, trekt dat het cijfer erg naar beneden.\"", "published_at": "2019-03-26"}
{"id": 10746967, "title": "Vrouw vast na bedreigen Baudet", "text": "Een 21-jarige vrouw uit Nijmegen is aangehouden voor het bedreigen van Thierry Baudet tijdens een betoging tegen racisme zaterdag in Amsterdam. De politie stelde na overleg met het Openbaar Ministerie een onderzoek in nadat op het internet beelden van de demonstratie waren verschenen 'die mogelijk als bedreigend kunnen worden ervaren'. Een vrouw die zich met een doek voor haar gezicht onherkenbaar had gemaakt, scandeerde 'Als je Thierry dood wil schieten, zeg dan paf''. De vrouw droeg een spandoek van AFA Nederland (Anti Fascisctische Aktie). Premier Mark Rutte noemde de bedreigingen tegen Thierry Baudet 'totaal onacceptabel'. ,,Alle politici moeten in veiligheid en vrijheid hun werk kunnen doen.'' Afgelopen weekeinde lieten ook de voorzitter van de Tweede Kamer, Khadija Arib, en meerdere politici al weten dat dit soort uitspraken niet door de beugel kunnen.", "published_at": "2019-03-26"}
{"id": 10747102, "title": "Honderd dagen eenzaamheid. Oudere patiënt ligt al drie maanden in het ziekenhuis, zijn arts slaat alarm", "text": "Een oude man ligt al honderd dagen in een ziekenhuis in Almelo. Hij is niet ziek, maar wacht op een goede woonplek met zorg. Zijn arts luidt de noodklok. Zelfs minister De Jonge biedt hulp. Dat zijn actie zo'n massale respons krijgt, had chirurg Tim Verhagen niet verwacht toen hij zondagmorgen zijn onvrede van zich af schreef in een tweet. 'Mijn patiënt is niet ziek. Maar thuis gaat het niet meer. 100 dagen later is er geen mens of instantie die de ruimte heeft om voor hem te zorgen.' De volgende dag staat Verhagen in de operatiekamer van ZGT in Almelo. Zijn tijdlijn stroomt ondertussen vol met berichten. Secretaris-generaal Erik Gerritsen van het ministerie van VWS reageert dat het 'niet hoeft te gebeuren dat iemand zo lang op hulp wacht'. 'Benieuwd of het ziekenhuis heeft opgeschaald', reageert hij. Niet lang daarna volgt de reactie via het account van minister Hugo de Jonge van Volksgezondheid. 'Vervelend dat er nog geen plek is gevonden. Zouden wij eens mee mogen kijken?' Meerdere mensen willen de patiënt een kaart sturen. Een vrouw biedt aan hem te bezoeken. Een groenteboer wil een fruitmand brengen. Als Verhagen voor de lunch de ok uitkomt, is zijn tweet vele honderden keren gedeeld en geliket. Of hij de uitgestoken hand van de minister aanneemt? Hij wil erover nadenken, maar zegt dat de bewindsman hem in dit geval niet kan helpen. Het gaat volgens hem om een uitzonderlijke situatie. ,,Ik maakte zoiets niet eerder mee.'' Hij wil, los van deze patiënt, aandacht vragen voor een maatschappelijk probleem, waar we vanwege de vergrijzing vaker tegenaan gaan lopen. ,,Ouderen moeten langer zelfstandig wonen. Al dan niet met mantelzorg. Dat is een fragiel evenwicht. Er hoeft maar iets te gebeuren met de oudere en een heel kaartenhuis stort in elkaar.'' Meerdere problemen Ook bij deze patiënt speelt dat. De mantelzorger van de zeventiger is weggevallen. De verder weg wonende familie doet wat ze kan. De patiënt in huis nemen is geen optie, volgens Verhagen. Hij heeft meerdere problemen tegelijk en vraagt intensieve zorg. Omwille van de privacy mag de arts er verder niets over zeggen. Behalve dat de man op een wachtlijst staat. Nel Nienhuis, verantwoordelijk voor capaciteitsmanagement binnen ZGT, kan zich de situatie voorstellen. ,,Wij gaan steeds vaker meemaken dat groepen medisch uitbehandelde patiënten met meervoudige problemen niet passen op een reguliere afdeling van een verpleeghuis. Mensen met lichamelijke problemen in combinatie met psychische problemen, een verstandelijke beperking of dementie.'' Gemiddeld gaat dat momenteel nog 'slechts' om drie of vier patiënten per maand, die vanwege hun complexiteit noodgedwongen een of twee maanden langer dan nodig in het ziekenhuis blijven. ,,Dat is al uitzonderlijk lang. Honderd dagen heb ik nog nooit gehoord.'' De patiënten om wie het gaat, houden onbedoeld één van de duurste bedden binnen de Nederlandse gezondheidszorg bezet. De vier grote Twente ouderenorganisaties en zorgverzekeraar Menzis zijn bezig met een oplossing voor het probleem. Ook zij lopen er tegenaan dat een bepaalde groep hulpbehoevende ouderen tussen wal en schip valt. ,,Dat gaat sterk toenemen in de toekomst. Patiënten die bijvoorbeeld alcoholverslaafd zijn, de taal niet spreken, psychiatrische problemen hebben en geen band met familie. Hier is een aparte afdeling voor nodig'', zegt bestuurder Fred Schrander van TriviumMeulenbeltzorg. ,,Op een gewone afdeling zetten ze de boel op stelten.'' Wachtlijst Dokter Verhagen heeft 'geen idee' hoe lang zijn patiënt nog op de wachtlijst staat. ,,Gelukkig maakt hij op ons een vrolijke indruk. Hij maakt praatjes met het verplegend personeel. Maar daar gaat het niet om. Zo'n man hoort een nieuw thuis te krijgen.'' De ZGT-patiënt staat niet op zich. Op Twitter staan meerdere reacties van personen die zelf of van wie familieleden langer dan nodig in het ziekenhuis bleven, omdat goede vervolgzorg niet direct voorhanden was. Verhagen wil daarom zeker een bericht terugsturen naar minister De Jonge. ,,Ik hoop dat de minister iets kan betekenen voor patiënten die de dupe dreigen te worden van het tekort aan bepaalde voorzieningen.''", "published_at": "2019-03-26"}
{"id": 10745656, "title": "Zorgwaakhond bijt als het moet. Interview Jan Slagter", "text": "In het nieuwe tv-programma De Zorgwaakhond confronteert Jan Slagter bestuurders in de zorg met de verborgen camera. Een stevig middel om misstanden aan de kaak te stellen. ,,Soms is het nodig om mensen ervan te overtuigen dat het zo écht niet langer kan.'' Iedereen kent de verhalen van te weinig handen aan het bed. Maar Omroep MAX-baas Jan Slagter (65), die vaker vecht tegen misstanden in de zorgsector en vorig jaar zelfs een eigen verpleeghuis in Rotterdam begon, stuitte op meer 'verbazingwekkende' problematiek. ,,Dat soms niet transparant is waar geld naartoe gaat, bijvoorbeeld.'' Hij vertelt over een twintiger met een verstandelijke beperking in een Noordwijkse zorginstelling. Op naam van deze jongen zou apart budget van 60.000 euro zijn aangevraagd om een-op-eenbegeleiding mogelijk te maken. ,,Vervolgens is nergens terug te vinden hoe dit geld wordt besteed. 'Naar cursussen voor de hele groep', hoor je dan. Nou nee, dat bedrag was specifiek voor hém aangevraagd!'', zegt Slagter vol ontzetting. ,,Op zijn kamer sleept die bewuste jongen nog steeds constant zijn bankstel heen en weer. Er zijn camerabeelden van. Je ziet een medewerker binnenkomen die een video van Bassie en Adriaan opzet om hem rustig te houden. En dat was het dan. Vind je het gek dat zijn ouders helemaal gefrustreerd zijn? En de bestuurders lopen vervolgens voor me weg en sluiten zich op in hun kantoor. Dit kán gewoon niet!'' Slagter mag een succesvolle publieke omroep runnen en zelf geen twintiger meer zijn, hij moet en zal de rest van zijn energie steken in de zorgproblematiek. Die bevlogenheid is niet voor de bühne. Als hij vurig praat over zijn tv-programma De Zorgwaakhond - vanavond voor het eerst op NPO 1 - hoor je hem soms letterlijk even naar adem snakken. ,,Ik wil óók laten zien dat een hoop wél goed gaat'', vervolgt Slagter. ,,En dit is geen aanval op mensen die werkzaam zijn in de zorg. Integendeel. Maar personeel en mantelzorgers lopen vaak tegen allerlei muren op.'' Het inzetten van verborgen camera's, is dat niet een wat agressief middel? Slagter garandeert dat consequent gezichten en stemmen onherkenbaar worden gemaakt, stevig is geresearcht en alle partijen aan bod komen. ,,Beelden liegen niet en het is een krachtige manier om een zaak opgelost te krijgen. Maar ik ben echt geen Pieter Storms. Ik wil wel graag koffie hebben als ik ergens binnenkom, maar dat is de enige overeenkomst.'' Eerlijk Slagters standaard openingszin is vriendelijk: 'Ik kom in vrede.' En dan: 'Ik probeer iets op te lossen, maar dan moeten jullie wel eerlijk zijn.' ,,Helaas, zeker bestuurders willen wel eens duiken en geen verantwoording afleggen. Dan heb je soms camerabeelden nodig om mensen ervan te overtuigen dat het zo écht niet langer kan. Blijven ze dwarsliggen? Dan ga ik er wel met een meer gestrekt been in. Dan heb je aan mij een slechte.'' Een meer exemplarisch voorbeeld is dat van een onherkenbaar gemaakte medewerker van een verpleeghuis, die op camera opbiecht dat twee man personeel op 34 bewoners zijn gezet. ,,Dus roep ik tegen de bestuurder dat ik de tent zou sluiten. Die op zijn beurt zegt dat er nu eenmaal een tekort is in de zorg. Maar er bleek ook al een zwartboek, medewerkers waren gaan demonstreren en er was nauwelijks aandacht voor een bewoner die veel te lang rondliep met een blaasontsteking. Dan moet je erkennen dat het niet langer verantwoord is de boel open te houden. Als je telkens tijdelijke contracten aanbiedt, lopen medewerkers bij je weg.'' Schrijnend Het zijn schrijnende beelden als een dame met progressieve multiple sclerose voor de zoveelste keer een indicatiegesprek krijgt. ,,Ongeneeslijk zieke mensen elk jaar opnieuw confronteren met vragen die ze heel gênant vinden. Elk jaar opnieuw moeten vertellen dat je in je broek poept en in je bed plast. Laat die mensen toch met rust!'' Slagter kreeg het naar eigen zeggen voor elkaar dat dergelijke gesprekken in de hoofdstad voortaan nog slechts een keer in de drie jaar worden gevoerd. ,,Uiteraard hoop ik dat ook politiek Den Haag kijkt. Daar moet worden beslist of GGZ-instellingen meer bedden moeten krijgen. Je hoort soms dat patiënten zo lang op een wachtlijst staan dat ze een zelfmoordpoging doen. En dan staan wij in de top 5 van meest gelukkige landen ter wereld ?'' Is dit geen gebed zonder eind? Slagter: ,,Het is heel intensief en je wordt er soms moedeloos van. Maar het heet niet voor niets De Zorgwaakhond. Een goede waakhond laat niet meer los.''", "published_at": "2019-03-26"}
{"id": 10745657, "title": "30 km/u in de stad? Als dat maar goed gaat. Alléén de borden aanpassen helpt niet om bestuurders af te remmen", "text": "De RAI Vereniging weet het zeker: een maximumsnelheid van 30 kilometer per uur maakt de bebouwde kom véél veiliger. Maar zonder massale investeringen kan het juist wel eens gevaarlijker worden. Een drama. Verkeerspsycholoog Gerard Tertoolen weet zeker dat het daar op uitloopt, als in de bebouwde kom zomaar een maximumsnelheid van 30 kilometer per uur wordt ingevoerd. Daarvoor pleit de RAI vereniging, waarin onder meer autofabrikanten zich hebben verenigd. ,,Je kunt niet alle borden met daarop 50 vervangen voor 30 en verwachten dat bestuurders zich aan die snelheid houden. Op wegen die uitnodigen om 50 te rijden, zal de maximumsnelheid massaal worden genegeerd.'' Zo kan het op de weg wel eens veel gevaarlijker worden dan het nu is, met aan de ene kant hardrijders en aan de andere kant weggebruikers die verwachten dat iedereen zich wel aan de maximumsnelheid houdt. ,,De verkeersveiligheid gaat waarschijnlijk achteruit, tenzij er heel grote ingrepen worden gedaan.'' Bloembakken Straten moeten massaal worden aangepast. Asfaltwegen worden dan bestraat, drempels aangelegd en bloembakken geplaatst - dat is de enige manier om te zorgen dat er langzamer wordt gereden, zegt Tertoolen. De Fietsersbond denkt daar anders over. Communicatieadviseur Martijn van Es is 'aangenaam verrast' door de steun van de RAI Vereniging. ,,We pleiten al twee jaar voor het verlagen van de maximumsnelheid in de stad. De kans dat je als fietser een aanrijding ongeschonden kunt navertellen, is een stuk groter bij 30 dan bij 50 kilometer per uur. Bovendien komen er steeds meer op fietsen lijkende voertuigen op de weg, zoals speed pedelecs, cargobikes en Stint-achtige voertuigen. Daar is het fietspad niet op berekend, dus die moeten ook de weg op.'' Dat er monsterinvesteringen vereist zijn, valt volgens Van Es mee. ,,Met 30 kilometer per uur creëer je een ander ritme in de stad. Wegen zullen hierop aangepast moeten worden, door optische versmallingen of drempels. Het argument dat hulpdiensten dan niet meer snel genoeg ter plekke kunnen zijn, gaat volgens ons niet op. Daar zijn best oplossingen voor te verzinnen.\" Maar dan doemt dat andere probleem weer op, waarschuwt Tertoolen: wegen raken verstopt. ,,Het is echt niet zo dat als 30 kilometer wordt ingevoerd, mensen ineens in de trein en bus gaan zitten. We kunnen niet alleen letten op de verkeersveiligheid, ook de doorstroming is belangrijk.'' Kinderlichaam Vertel dat maar eens aan Elly Winkel van de Landelijke Organisatie Verkeersslachtoffers. Zij verloor haar zoon Fred tijdens een vreselijk ongeluk in Den Haag, waar hij overstak. Ze begon een vereniging om ongelukken tegen te gaan. ,,30 kilometer zou zo veel uitmaken'', onderstreept ze de woorden van de Fietsersbond. ,,Denk eens aan de impact die zo'n botsing heeft op een kinderlichaam. Dit kan levens schelen.'' Tegelijk vreest ze dat het opnieuw blijft bij een proefballon. Winkel trok met haar boodschap voor veiliger verkeer overal aan de bel. Maar altijd is er weer dat antwoord: 'We gaan het onderzoeken.' ,,Dat krijgen we steeds weer te horen, ook van de minister. Als je vraagt hoe het met die onderzoeken staat, zijn ze ermee bezig.'' Ondertussen ziet ze met lede ogen aan hoe er steeds weer nieuwe slachtoffers en nabestaanden van verkeersongelukken bij komen. ,,Maar ik volhard, in de hoop dat iemand zich er uiteindelijk wat van aantrekt.'' Minister Cora van Nieuwenhuizen van Infrastructuur ziet niets in het voorstel voor een maximumsnelheid van 30 kilometer per uur in de bebouwde kom. ,,Gemeenten hebben al de mogelijkheid om 30 kilometerzones in te stellen, bijvoorbeeld in woonwijken'', zegt haar woordvoerder. ,,Elke situatie is verschillend, een gemeente kan zelf het best bepalen of het nodig is om de snelheid te verlagen. Het heeft geen zin om een nieuwe, landelijke maximumsnelheid in te voeren.''", "published_at": "2019-03-26"}
{"id": 10746704, "title": "Forum wil praten, de grote vraag is alleen: waarover eigenlijk?", "text": "Forum voor Democratie zet deze week de eerste stappen in de provinciehuizen. In Noord-Holland is de nieuwkomer de grootste, en neemt de partij het voortouw in de onderhandelingen voor een nieuwe coalitie. De aftrap was wat onwennig. ,,Een WhatsAppgroepje om de voortgang van de formatie te bespreken? Dat lijkt me geen goed idee.'' Cees Loggen, frontman van de VVD in Noord-Holland, laat het idee van Forumlijsttrekker Johan Dessing nog even op zich inwerken. ,,We zijn collega's, geen vrienden.'' Een van de ambtenaren in de zaal staat op en richt zich tot Dessing. ,,Wij kunnen dat allemaal voor u regelen. Daar zijn wij voor.'' Alle fractievoorzitters zijn deze maandag door Forum voor Democratie uitgenodigd om naar het statige provinciehuis in Haarlem te komen. Niemand weet wat de bedoeling is: meer dan een tijd en een locatie kregen ze niet. Ze hebben Forumlijsttrekker Johan Dessing niet eerder ontmoet. Al snel blijkt dat Forum zijn rol serieus neemt. Een deel van de landelijke partijtop is aanwezig: Henk Otten, Jeroen de Vries. En informateur Hans Smits, de voormalige baas van Schiphol. Dessing stelt zich op als een nieuwkomer, die nog niet weet hoe het allemaal werkt, maar graag wil samenwerken. Voor vragen over zijn plannen verwijst hij naar de website van Forum, waarop een lijstje met een aantal punten staat. En, zo geeft hij ruiterlijk toe, van de meeste dossiers weten hij en zijn partij nog niet zo veel. Het ergert de andere partijen. Hoe moeten ze nou met de informateur gaan praten als ze niet weten wat Forum met de lokale snelwegen wil? Of de woningbouw? ,,Ik vind het bijna beledigend'', zegt Ilse Zaal van D66. ,,Uiteindelijk zitten we hier voor de burgers van Noord-Holland en moeten we voor hen aan de slag.'' Cees Loggen van de VVD stelt dat Dessing niet goed voorbereid leek. De gastheer zelf zegt na de bijeenkomst tevreden terug te kijken. ,,Ik weet niet of de voorbereiding beter had gekund. Het belangrijkste is dat de informateur aan de slag kan. Al doende leert men.''", "published_at": "2019-03-26"}
{"id": 10747044, "title": "Twente maakt vuist tegen ondermijnende misdaad. VAN DE VOORPAGINA", "text": "Drugshandel, uitbuiting, witwassen; ondermijnende criminaliteit kent veel verschijningen. Vorige week kwamen ze in het diepste geheim allemaal aan bod. Buiten het blikveld van het publiek is vorige week de Twentse 'week tegen ondermijning' gehouden. Dat maakten de politie en de veertien Twentse gemeenten gisteren bekend. In zeven dagen tijd werden 40 geplande acties uitgevoerd. De acties draaien allemaal om ondermijnende criminaliteit, oftewel criminaliteit waarbij de onderwereld aan de oppervlakte komt en de maatschappij beïnvloedt. Dat kan op verschillende manieren, blijkt ook uit de uitgevoerde acties: zo ontmantelde de politie hennepkwekerijen, werden er personen aangetroffen die illegale arbeid verrichtten, werden verboden gokcomputers in beslag genomen en 37 kilo aan verkoopklare hennep afgepakt. In praktische zin stond de teller na de actieweek op bijna 700.000 euro aan in beslag genomen goederen en geld, zes opgerolde wietplantages, vijftien in beslag genomen auto's en acht aanhoudingen voor openstaande celstraffen. Ook werd er voor 15.000 euro aan openstaande boetes geïnd. De grootste winst zit voor de betrokken partijen - politie, OM, Belastingdienst en gemeenten - echter niet in de 'snelle vangst', maar in de samenwerking. Dat zegt Arjen Gerritsen, burgemeester van Almelo en regionaal portefeuillehouder ondermijning. \"Sinds twee jaar staat ondermijning hoog op de agenda in Twente, en dit was de eerste keer dat we maandenlang in het geheim onze samenwerking hebben getest. Dat is goed verlopen.\" Door gezamenlijk op te trekken, kan de criminaliteit van meerdere kanten tegelijkertijd worden aangepakt. Zo werden in een aantal hennepplantages ook illegale, buitenlandse werknemers gevonden. Als de politie in zo'n geval kan achterhalen wie er achter de plantage zit, kan de belastingdienst aansluiten om deze persoon ook niet betaalde belastingen in rekening te brengen. Gemeenten kunnen op hun beurt zien waarbij die persoon nog meer betrokken is. En vervolgens maatregelen nemen door bijvoorbeeld vergunningen in te trekken of uitkeringen te stoppen. Samenhang Waar deze samenwerking rond deze 40 onderzoeken uiteindelijk toe leidt, moet volgens politiechef Arjan Derksen nog blijken. \"We zijn nu alles op een rij aan het zetten. Daaruit moet blijken of er bijvoorbeeld sprake is van criminele netwerken, of een andere samenhang tussen bijvoorbeeld arrestanten of wietplantages.\" Het inzicht in criminele samenwerking wordt volgens de politie ook vergroot door het houden van grote verkeerscontroles, zoals vorige week gebeurde. Daarbij mogen bij een redelijke verdenking bestuurder en inzittenden van een voertuig worden gecontroleerd, waarbij de recherche soms kan zien wie samen optrekt. Afgelopen week is ook preventief gewerkt: zo ging de politie langs bij Twentse boeren, om ze te waarschuwen tegen de risico's van het verhuren van gebouwen. Die zijn namelijk in trek bij drugsproducenten, die buitenaf redelijk anoniem kunnen werken. Gerritsen: \"We denken wel eens dat criminaliteit en ondermijning iets van de stad is. Dat is niet zo. Afgelopen week troffen we iemand die slachtoffer was geworden, nadat hij een loods verhuurde aan mensen die met drugs bezig bleken te zijn. Aan boeren geven we altijd dit mee: je kunt maar één keer nee zeggen. Als je er eenmaal in zit, is het moeilijk om weer van criminelen af te komen.\"", "published_at": "2019-03-26"}
{"id": 10747048, "title": "Boegbeeld van schoon werken. Prominente rol voor tattooshop Sailors and Crooks in voorlichtingsfilmpje NVWA", "text": "De Almelose tatoeagezaak Sailors and Crooks figureert in nieuwe voorlichtingsfilmpjes van de Nederlandse Voedsel- en Warenautoriteit. Het is een waardering voor de altijd hoge cijfers bij inspecties. \"We zijn heel trots.\" Om de kennis van tatoeëerders over het correct toepassen van hygiënerichtlijnen te vergroten, heeft de NVWA in samenwerking met het RIVM een aantal instructiefilms gemaakt. De films staan sinds deze week op de website van de NVWA. Het eerste filmpje gaat over handhygiëne. Handen worden gewassen voordat handschoenen worden aangetrokken. Later worden ze weer ingezeept. Een begeleidende tekst meldt: 'Hygiënisch werken houdt in dat je je handen wast, op vaste momenten en op de juiste manier. Handhygiëne is één van de belangrijkste maatregelen om verspreiding van ziekteverwekkers te voorkomen, zoals Hepatitis B.' En dan komt op de achtergrond levensgroot de bedrijfsnaam in beeld: 'Sailors and Crooks'. De Almelose tattoozaak is zeven jaar geleden opgericht, heeft twee vaste tatoeëerders in dienst en nodigt regelmatig buitenlandse artiesten uit. De populaire zaak heeft een wachtlijst van drie jaar en eigenaar en tatoeëerder Gerrit Grootenhaar zag zijn uurloon stijgen van 45 naar 150 euro. Ondertussen is hij bezig pop-upstores te beginnen elders in het land. De NVWA worstelt met het probleem dat de tattooshops als paddenstoelen uit de grond zijn geschoten en bij controle blijkt dat zo'n veertig procent niet aan de regels voldoet en boetes krijgt. Met 1350 shops en individuele tatoeëerders is de branche zo groot geworden dat er amper greep op is te krijgen. Meedenken Een half jaar geleden nodigde de NVWA Sailors and Crooks en vijf collegabedrijven uit om samen met de GGD mee te denken over het verbeteren van de kwaliteit, de veiligheid en de hygiëne binnen de shops. \"Wij werden gekozen, omdat we bij controles altijd alles perfect voor elkaar hadden\", zegt Grootenhaar. Dat klopt, zegt woordvoerder Toon van Dijk, van het NVWA, net zoals dat geldt voor de andere deelnemers aan de brainstormsessies. Maar er waren meer argumenten: \"Zij waren bereid zelf in beeld te komen, wilden er eigen tijd in stoppen en hadden voldoende ruimte om te kunnen filmen\", aldus Van Dijk. Er is gebrainstormd over, bijvoorbeeld, het verhogen van de minimumleeftijd van 12 jaar om een tatoeage te mogen laten zetten. Grootenhaar is daar voorstander van. \"Wij hanteren zelf 21 jaar als ondergrens. Dan pas zijn de hersenen voldoende uitontwikkeld om langetermijnbeslissingen te nemen\", zegt Grootenhaar. Omdat de NVWA vaak te horen krijgt dat tatoeëerders niet precies weten wat de regels zijn, werd ook besloten die via instructiefilmpjes onder de aandacht te brengen. Het heeft geleid tot vijf video's van een minuut of twee. Naast handhygiëne gaan ze over 'reinigen en desinfecteren', 'desinfectiemiddelen', 'besmettingsrisico's voorkomen' en 'after care'. Grootenhaar is blij met de prominente rol die zijn bedrijf in de filmpjes speelt. Hij zegt dat de eerste reacties overwegend positief zijn. \"Er is waardering voor onze eerlijkheid\", zegt hij. Samenwerken met de NVWA wordt volgens hem geen heulen met de vijand. En bovendien: \"We zijn kritisch. Het moet absoluut deze veiligere richting opgaan.\" De link naar de voorlichtingsfilmpjes van de NVWA staat in het artikel op Tubantia.nl", "published_at": "2019-03-26"}
{"id": 10747314, "title": "Moeder. Column Özcan Akyol", "text": "De Boekenweek is begonnen. Deze editie kent een bijzonder thema: 'De Moeder de vrouw'. Gisterochtend, toen ik de kinderen naar de crèche had gebracht, stond mijn eigen moeder mokkend voor de deur, zeer ontevreden doordat ze had moeten wachten. ,,We hadden helemaal geen afspraak'', probeerde ik nog. Het mocht niet baten. ,,Die kinderen moeten helemaal niet naar een opvang. Dat is niet goed voor hen.'' ,,Maar wat doe jij hier?'' ,,Houd je mond'', zei ze. ,,Doe de deur open.'' Het dialoogje symboliseert perfect onze verstandhouding: ik doe van alles en nog wat en zij vindt het allemaal even wanstaltig. Dat werd iets later, amper nadat ze haar jas had uitgetrokken, nog eens in de woonkamer bevestigd. Er waren herdrukken van mijn debuutroman bezorgd, een bewijs van succes. De boeken lagen slordig op de ronde eettafel. Mijn moeder keek me misprijzend aan en vroeg: ,,Wanneer ga je eens écht werk zoeken, op een kantoor of zo?'' Afijn: de moeder de vrouw, dus. Ze is er altijd. Dat heeft te maken met haar hobby: schoonmaken. In principe is dat natuurlijk een godsgeschenk voor een jong gezin, maar mijn moeder scheldt ons al uit als er een vlekje op de jas van Mia (3) zit. Dan zegt ze dingen als: ,,Jullie zorgen helemaal niet goed voor dat meisje. Binnenkort heeft ze luizen. Stop haar in bad!'' En dat leidt dan weer tot allerlei verwijten over en weer. Eén van mijn stokpaardjes is: ,,Ik zeg ten minste elke dag dat ik van haar hou.'' De latente boodschap snapt mijn moeder niet. Ik moet de afgelopen dagen, dankzij de Boekenweek, vaak aan mijn verstandhouding met haar denken. Eigenlijk was onze relatie verwaterd. Totdat wij onze dochter kregen: toen bleek een oma toch wel verdomd handig - als oppas. Sterker nog, zonder de grootmoeders zouden we veel minder kunnen ondernemen dan we nu doen. De moeder de vrouw. Ze halen soms het bloed onder je nagels vandaan, maar zijn ook onmisbaar. Die van mij was na twee uur klaar - het huis was gepoetst en blonk. ,,Dank je wel'', zei ik tegen haar, in alle oprechtheid. Ze antwoordde met: ,,Ik deed het niet voor jou, maar voor mijn kleinkinderen. En scheer die baard eens van je hoofd, zwerver.'' Ze kon me wel beledigen, maar ik wist beter.", "published_at": "2019-03-26"}
{"id": 10747996, "title": "Flink aantal blanco en ongeldige stemmen", "text": "Bij de verkiezingen voor de waterschappen Vechtstromen en Rijn en IJssel hebben extreem veel kiezers blanco of ongeldig gestemd: 5 keer zoveel als bij de provinciale verkiezingen. Dat blijkt uit de definitieve uitslag van de waterschapsverkiezingen, die gistermorgen werd gepubliceerd. In het gebied Vechtstromen was van de ruim 346.000 uitgebrachte stemmen, zo'n 8.700 blanco of ongeldig (2,5 procent). Ter vergelijking: bij de verkiezingen voor Provinciale Staten van Overijssel waren circa 2.750 van de ruim 525.000 stemmen blanco of ongeldig (0,5 procent). \"Wij kennen daarvan de oorzaak niet. Dus daar gaan we ook niet over speculeren\", aldus de woordvoerder van Vechtstromen. Bij Rijn en IJssel was het aantal blanco en ongeldige stemmen 2,4 procent. In 2015, bij de vorige waterschapsverkiezingen, lag dat percentage met 3,4 procent landelijk ook al hoog. De toenmalige voorzitter van de Unie van Waterschappen, Peter Glas, riep in 2015 op tot onderzoek: \"We kunnen dit niet negeren. Dat zijn veel lege stembiljetten of met een kreet erop geschreven.\" De definitieve uitslag voor Vechtstromen bevat verder geen verrassingen. In het nieuwe bestuur van Vechtstromen - ontstaan uit een fusie tussen het Twentse waterschap Regge en Dinkel en het Drentse Velt en Vecht - komen 14 van de 20 gekozen bestuurders uit Twente. Net zoveel als in het oude bestuur. De SGP en Lijst H. Cappelle, van het Hengelose raadslid Herbert Capelle, werden niet in het waterschapsbestuur gekozen. In Rijn en IJssel leverde het CDA in het algemeen bestuur een zetel in, ten gunste van de PvdA. Deze partijen hebben nu beide 5 zetels.", "published_at": "2019-03-26"}
{"id": 10747997, "title": "Almelo sluit garage wegens vallende betonbrokken", "text": "De parkeergarage onder het zogeheten Havenblok in Almelo is gistermiddag gesloten en ontruimd. De gemeente heeft deze maatregel genomen, omdat er brokken beton van de constructie op auto's vielen. Na klachten over schade aan auto's is het gebouw aan de Rosa Luxemburgstraat gisteren tweemaal door bouwkundigen geïnspecteerd. \"Er is geen reden tot onrust. De parkeergarage heeft een robuuste constructie. Met de wapening in het beton is niks mis\", zegt de burgemeester van Almelo, Arjen Gerritsen. \"Om te voorkomen dat er nog meer schade aan auto's ontstaat, hebben we besloten de parkeergarage te sluiten.\" Gebruikers van de parkeergarage werd dringend verzocht hun voertuig in parkeergarage Stadsbaken te stallen. De betonnen draagbalken zijn in de loop van de dag gestut met stalen stempels. \"Dat is uit voorzorg gebeurd\", zegt Gerritsen. \"Ook het parkeerdek boven het Havenblok en de appartementen zijn veilig\", benadrukt hij. Aan weerszijden het Havenblok wordt al geruime tijd met zwaar materieel gewerkt. Eerst is aan de zijde van de markt een deel van het complex afgebroken, om plaats te maken voor een havenkom. Momenteel worden aan de andere kant damwanden in de bodem getrild om het doortrekken van de Waterboulevard mogelijk te maken. Deze zware werkzaamheden zouden wel eens de oorzaak van de vallende brokstukken kunnen zijn. \"Bouwkundigen hebben aangegeven dat door trillingen in de bodem stukken van het relatief oude beton in de parkeergarage hebben losgelaten\", zegt de burgemeester. Voorlopig blijft de ondergrondse parkeergarage dicht. Vandaag wordt bekeken welke maatregelen er nodig zijn om de betonconstructie te stabiliseren, zodat er geen stukken beton meer naar beneden vallen. Mensen die schade aan hun auto hebben, moeten dat eerst bij hun verzekering melden. Maar de gemeente zal haar verantwoordelijkheid nemen als ze aansprakelijk is, laat de burgemeester weten.", "published_at": "2019-03-26"}
{"id": 10748052, "title": "Al 100 dagen in het ziekenhuis, en geen nieuw thuis in zicht. ", "text": "Een oude man ligt al 100 dagen in ZGT. Hij is niet ziek, maar wacht op een goede woonplek met zorg. Zijn arts Tim Verhagen plaatste hierover een bericht op Twitter. \"Geen mens of instantie heeft de ruimte om voor hem te zorgen.\" Dat zijn actie zo'n massale respons krijgt, had Tim Verhagen niet verwacht toen hij zondagmorgen zijn onvrede van zich afschreef in een tweet. 'Mijn patiënt is niet ziek. Maar thuis gaat het niet meer. 100 dagen later is er geen mens of instantie die de ruimte heeft om voor hem te zorgen.' Verhagen staat 24 uur later alweer te opereren op de ok in Almelo, terwijl op zijn tijdlijn de berichten binnen blijven stromen. Secretaris-generaal Erik Gerritsen het ministerie van VWS reageert dat het 'niet hoeft te gebeuren dat iemand zo lang op hulp wacht'. 'Benieuwd of het ziekenhuis heeft opgeschaald', reageert hij. Niet lang daarna volgt de reactie via het account van Hugo de Jonge. 'Vervelend dat er nog geen plek is gevonden. Zouden wij eens mee mogen kijken?' Meerdere mensen willen de patiënt een kaart sturen. Een vrouw biedt aan om hem te bezoeken. Een groenteboer wil een fruitmand brengen. Als Verhagen maandag voor de lunch de ok uitkomt, is zijn tweet 624 keer gedeeld, 700 keer geliket en van 135 reacties voorzien. Tendens: snel stijgend. Of hij de uitgestoken hand van de minister aanneemt? Hij wil erover nadenken, maar zegt dat de bewindsman hem in dit specifieke geval toch niet kan helpen. Het gaat volgens hem om een uitzonderlijke situatie. \"Ik maakte zoiets niet eerder mee.\" \"Los daarvan vraag ik aandacht voor een maatschappelijk probleem waar we vanwege de vergrijzing de komende tijd vaak tegenaan gaan lopen. Ouderen moeten langer zelfstandig wonen. Al dan niet met mantelzorg. Dat is een fragiel evenwicht. Er hoeft maar iets te gebeuren met de oudere en een heel kaartenhuis stort in elkaar.\" Ook bij deze patiënt speelt dat. De mantelzorger van de zeventiger is weggevallen. De verder weg wonende familie doet wat ze kan. Maar de patiënt in huis nemen, is geen optie volgens Verhagen. Het gaat om iemand met meerdere problemen tegelijk, die intensieve somatische zorg vraagt. Omwille van de privacy mag hij het niet toelichten. Behalve dat de man op een wachtlijst staat. Vaker meemaken Nel Nienhuis, verantwoordelijk voor capaciteitsmanagement binnen ZGT, kan zich iets bij de situatie voorstellen. \"Wij gaan steeds vaker meemaken dat bepaalde groepen medisch uitbehandelde patiënten met meervoudige problemen niet passen op een reguliere afdeling van een verpleeghuis.'' Gemiddeld gaat dat momenteel nog 'slechts' om drie of vier patiënten per maand die vanwege hun complexiteit noodgedwongen een of twee maanden langer dan nodig in het ziekenhuis blijven. \"Dat is al uitzonderlijk lang. 100 dagen heb ik nog nooit gehoord.\" De patiënten om wie het gaat, houden onbedoeld één van de duurste bedden binnen de Nederlandse gezondheidszorg bezet. De vier grote Twente ouderenorganisaties Carintreggeland, Liberein, ZorgAccent, TriviumMeulenbeltzorg(TMZ) en zorgverzekeraar Menzis zijn al bezig met een oplossing voor het probleem. Ook zij lopen ertegenaan dat een bepaalde groep hulpbehoevende ouderen tussen wal en schip valt. \"Dat gaat sterk toenemen in de toekomst. Patiënten die bijvoorbeeld alcoholverslaafd zijn, de taal niet spreken, kampen met psychiatrische problemen en geen band met familie hebben. Hier is een aparte afdeling voor nodig\", zegt bestuurder Fred Schrander van TMZ. \"Op een gewone afdeling zetten ze de hele boel op stelten.\" Nel Nienhuis vult aan: \"Er is een observatieafdeling nodig voor heel Twente. Daar proberen we ze stabiel te krijgen. Vervolgens gaan ze door naar een goede woonplek met zorg.\" Volgende maand komen de partijen met een concreet plan naar buiten. De oude, hulpbehoevende man in ZGT kan daar niet op wachten. Dokter Verhagen heeft 'geen idee' hoe lang zijn patiënt nog op de wachtlijst staat. \"Gelukkig maakt hij op ons een vrolijke indruk. Hij maakt praatjes met het verplegend personeel. Maar daar gaat het niet om. Zo'n man hoort een nieuw thuis te krijgen.\" De ZGT-patiënt staat niet op zich. Op Twitter staan meerdere reacties van personen die zelf - of van wie familie - langer dan nodig in het ziekenhuis bleef, omdat goede vervolgzorg niet direct voorhanden was. Tim Verhagen wil daarom zeker een bericht terugsturen naar minister Hugo de Jonge. \"De vergrijzing zet onverminderd door. Ik hoop dat de minister iets kan betekenen voor patiënten die de dupe dreigen te worden van het tekort aan bepaalde voorzieningen.\"", "published_at": "2019-03-26"}
{"id": 10749080, "title": "Lege Kuip dreigt bij afscheid. Vuurwerkstraf bij slotduel Van Persie en Van Bronckhorst?", "text": "Robin van Persie en Giovanni van Bronckhorst die voor lege tribunes afscheid nemen bij Feyenoord. Het is een reëel doemscenario, nu een nieuwe sanctie onderweg is wegens het afsteken van vuurwerk door Rotterdamse fans. Hardop spreken ze het niet uit. Dat zou niet slim zijn. Je kunt de tuchtcommissie van de KNVB maar op een idee brengen. Maar nu de aanklager van de KNVB al een tijdje bezig is met zijn onderzoek naar de gebeurtenissen bij de start van de bekerwedstrijd tussen Feyenoord en Ajax (0-3), houden de beleidsbepalers in de Kuip hun hart vast. Welke straf ploft er eerdaags op de deurmat wegens het afsteken van vuurwerk? Voor de duidelijkheid alles nog even op een rijtje. Volgende week speelt Feyenoord in de Kuip tegen Heerenveen en de tuchtcommissie heeft bepaald dat vak S, waar het meest fanatieke deel van de aanhang is gehuisvest, helemaal leeg moet blijven. Bovendien moest er 15.000 euro worden overgemaakt naar Zeist. Dit omdat de aanhang van de Rotterdammers vuurwerk afstak in december tijdens de wedstrijd tegen PSV (2-1). Omdat de fanatieke aanhang datzelfde deed rond de competitiewedstrijd tegen Ajax (6-2) plofte er ook al een rekening van 25.000 euro neer in de Kuip. Maar tijdens de bekerwedstrijd op 27 februari werd er nog veel meer vuurwerk afgestoken dan tijdens de twee wedstrijden waar Feyenoord vanuit Zeist al voor is bestraft. Wat doet de KNVB deze keer? Stel dat de Kuip een wedstrijd helemaal leeg moet blijven? Daar vrezen ze in Rotterdam-Zuid wel voor. En als de KNVB de regels heel strikt hanteert, wat zijn dan de gevolgen van zo'n straf voor het afscheid van trainer Giovanni van Bronckhorst en aanvoerder Robin van Persie? De tuchtcommissie voegt vaak schriftelijk de volgende regel toe aan een straf: de sanctie moet worden uitgevoerd 'de eerstvolgende wedstrijd vier weken na' en dan volgt doorgaans de datum waarop de uitspraak is gedaan. Bij Feyenoord kregen ze de straf voor het lege vak S op 4 maart binnen en dus is het treffen met Heerenveen op 4 april de gelegenheid waarbij de straf wordt uitgevoerd. Feyenoord kan theoretisch nog verzeild raken in de play-offs om Europees voetbal, maar normaliter speelt de club na de wedstrijd tegen Heerenveen nog maar driemaal in eigen stadion, tegen Heracles (13 april), AZ (20 april) en ADO Den Haag (12 mei, de laatste competitieronde). Stel dat de KNVB wederom vakken of misschien wel een heel stadion leeg wil hebben. Kunnen ze het in Zeist dan maken om dat op 12 mei te doen, de dag dat Robin van Persie (35) afscheid neemt als profvoetballer? De dag dat het publiek nog eenmaal de topscorer aller tijden van Oranje in actie kan zien? De dag ook waarop Giovanni van Bronck horst de deur van de Kuip achter zich dicht trekt. De trainer die de prijzenkast van Feyenoord binnen een paar jaar tijd stevig aanvulde, met de landstitel van 2017 als absoluut hoogtepunt. En stel dat ze de eventuele sanctie - ze rekenen in de Kuip zeker niet op clementie vanuit Zeist, maar hopen vooral op slechts een boete - doorschuiven naar komend seizoen. Moet de nieuwe trainer Jaap Stam dan aftrappen met lege vakken in het stadion? Van Bronckhorst omschrijft het dilemma. ,,Iedereen vindt het mooi'', zegt hij over het vuurwerk kort voor een wedstrijd of, zoals in de Champions League tegen Napoli vorig seizoen, in de slotfase van een wedstrijd. ,,Ook ik vind het mooi als ik het veld op loop. Maar dan praat ik puur over wat het met het team kan doen. Maar uiteindelijk moet het niet zo zijn dat je met lege plekken in het stadion komt te zitten. Dan werkt het de ene week goed, hoewel het verboden is, maar uiteindelijk moet je dan toch voor een leeg vak spelen. Er loopt nu nog een zaak bij de tuchtcommissie. Uiteindelijk is dat niet positief voor mij, voor de club en voor de spelers. In een stadion met lege plekken spelen, is gewoon nooit goed.''", "published_at": "2019-03-27"}
{"id": 10750338, "title": "'Kinderen graven zelf in de modder om ouders te vinden'. Idai hulpverlening", "text": "De orkaan Idai veroorzaakte minstens zevenhonderd doden en een enorme ravage in Mozambique, Zimbabwe en Malawi. Unicef probeert gezinnen weer bij elkaar te krijgen. Edith Morch-Binnema is hoofd kinderbescherming van Unicef in Mozambique. Ze beschrijft hoe tijdens de orkaan Idai vorige week ouders en kinderen elkaar zijn kwijtgeraakt: ,,Eerst is er die wind van 200 kilometer per uur, die daken wegblaast en bomen op huizen smijt. Er zijn daar nauwelijks huizen met stevige constructies. Dus iedereen rent naar buiten. Het is donker en de orkaan raast. Mensen raken gedesoriënteerd, rennen alle kanten op. In de paniek probeer je je kinderen bij je te houden, maar midden in de storm komen daar die vloedgolven nog eens overheen.\" Er zijn nu nog locaties waar 12 meter water staat, aldus Morch-Binnema aan de telefoon vanuit Maputo. Het geeft een idee van de overstromingen. Dronebeelden die gisteren werden gemaakt, tonen de streek bij de havenstad Beira als een gigantische delta. Verhalen doen de ronde over kinderen die zijn weggespoeld. ,,Als je een groot gezin hebt, zorg je dat je je kleinste oppakt, de anderen rennen met je mee. Maar of ze in de zelfde boom klimmen of in dezelfde boot stappen, weet je niet'', zegt Morch-Binnema. ,,We weten dat 1,9 miljoen mensen het slachtoffer zijn, onder wie een miljoen kinderen. Wij hopen 500.000 kinderen te bereiken. Het is op dit moment moeilijk aan te geven hoeveel kinderen hun ouders zoeken.'' Modderzooi Unicef-hulpverleenster Jolanda van Westering, die met haar gezin in de Zimbabwaanse hoofdstad Harare woont, zegt aan de telefoon dat hulporganisaties ook bezig zijn met rouwverwerking. ,,Het is een enorme modderzooi. Kinderen graven nog altijd zelf om hun ouders te vinden. Het is er warm, lichamen verkeren in staat van ontbinding, het wordt naar voor mensen die verantwoordelijk zijn om de doden te bergen. Maar die kinderen blijven zoeken naar hun ouders. Dan is het goed als je daar sociaal werkers hebt om ze bij te staan.\" Het drama speelt zich af in een van de allerarmste gebieden van Afrika. Dorpelingen vangen kinderen op met de beste bedoelingen, maar hebben geen idee hoe je met trauma's omgaat. Ook bestaat altijd het risico op seksueel misbruik. ,,Kinderen zonder ouders zijn bijzonder kwetsbaar. We hebben nog geen meldingen gekregen, maar je weet uit ervaring dat dat een risico is\", aldus Van Westering. Terwijl voedsel, medicijnen en kleding nog steeds de hoogste prioriteit hebben in het immense gebied, zijn in samenwerking met andere organisaties als Save the Children, de Kindertelefoon, het Rode Kruis en Plan International inmiddels 32 sociaal werkers met helikopters naar moeilijk toegankelijke plekken gevlogen. Die geven traumaondersteuning en registreren kinderen zonder ouders. Van Westering: ,,We proberen tenminste 1500 kinderen die hun ouders kwijt zijn, te bereiken.\" Kijk op de site bij /video Beelden uit het rampgebied in Mozambique", "published_at": "2019-03-27"}
{"id": 10749319, "title": "CU en PvdA hebben wiebelzetels", "text": "Zowel de ChristenUnie als de PvdA kan nog een senaatszetel verliezen. Daardoor is het onzeker of de sociaal-democraten een gedoogpartner van de coalitie kunnen zijn. Als de Statenleden van alle partijen stemmen zoals ze hebben beloofd, komt Forum voor Democratie met dertien zetels als grootste partij in de Senaat, gevolgd door de VVD met twaalf zetels. Samen met CDA (negen zetels), D66 (zes zetels) en ChristenUnie (vier zetels) komt de coalitie uit op 31. Maar dit zetelaantal is nog hoogst onzeker, blijkt uit een analyse van de definitieve uitslagen van de provincialestatenverkiezingen. De vierde zetel van de ChristenUnie is een restzetel, waarvoor de partij precies genoeg provinciale stemmen heeft gehaald. Als het een oppositiepartij via een lobby bij lokale of andere landelijke partijen lukt veel extra stemmen te winnen, kan de zetel van de ChristenUnie worden 'afgepakt'. Partijen die stemmen over hebben en geen kans maken op een restzetel, kunnen de Statenleden uit collegialiteit op andere partijen laten stemmen. De vierde zetel van de ChristenUnie in de Eerste Kamer is cruciaal voor het kabinet. Als de partij die verliest, komt de coalitie op dertig zetels en kunnen alleen Forum voor Democratie (dertien zetels) en GroenLinks (negen zetels) voor een meerderheid zorgen. Lukt het de ChristenUnie wel om de vierde zetel te behouden, dan blijft ook de PvdA (zeven zetels) in beeld als potentiële gedoogpartner. Al staat ook het zetelaantal van de sociaal-democraten nog allerminst vast. De PvdA heeft net als de ChristenUnie precies genoeg stemmen voor de laatste zetel. Als er bij de stemming voor de Eerste Kamer op 27 mei flinke verschuivingen plaatsvinden, kunnen de PvdA en ChristenUnie de 'wiebelzetels' alsnog verliezen. Wat gunt Denk de PvdA? Zo kan Denk, dat niet genoeg stemmen heeft gehaald voor een zetel in de Eerste Kamer, ervoor kiezen alle Statenleden op een andere partij te laten stemmen om deze zo aan een restzetel te helpen. PvdA en ChristenUnie kunnen proberen Denk te verleiden op hen te stemmen om hun restzetel veilig te stellen, maar die pogingen lijken bij voorbaat kansloos: Denk-oprichters Selçuk Öztürk en Tunahan Kuzu verlieten de PvdA in 2014 met slaande deuren na een ruzie met de huidige partijleider Lodewijk Asscher. Ook zal Denk weinig belang hechten aan het steunen van een coalitiepartij als de ChristenUnie, aangezien de partij doorgaans felle oppositie voert tegen het kabinet. De derde partij waarvoor extra stemmen geen overbodige luxe zijn, Forum voor Democratie, komt als ideologische tegenpool niet in aanmerking. Denk liet de Volkskrant dinsdag weten dat de partij alle scenario's openhoudt en nog geen uitgekiende stemstrategie heeft. Lokalen spelen landelijke rol Niet alleen de landelijke partijen kunnen de samenstelling van de Eerste Kamer beïnvloeden. Ook de Statenleden van lokale fracties kunnen nog een rol gaan spelen. De Onafhankelijke Senaatsfractie (OSF) leek bij de prognose net buiten de senaat te vallen, maar na verdeling van de restzetels kan die toch op een zetel rekenen. Dat gaat ten koste van de Partij voor de Dieren. De OSF heeft hiervoor wel steun nodig uit Groningen: de stemmen van de Partij van het Noorden of Groninger Belang zijn doorslaggevend voor de zetel. Volgens de voorzitter van de Partij van het Noorden hebben de Statenleden hierover nog niet beslist en staat de partij open om met landelijke partijen om tafel te gaan. Dat landelijke kopstukken het stemgedrag van lokale Statenleden kunnen beïnvloeden, bleek in 2011 toen premier Rutte het Zeeuwse Statenlid Johan Robesin op het Torentje ontving. Samen met toenmalig gedoogpartner Geert Wilders haalde Rutte Robesin over om een coalitie- of een gedogende oppositiepartij te steunen. Zowel de premier als het Statenlid hield de inhoud van het gesprek in nevelen gehuld, maar in een later uitgelekte brief schreef Robesin dat het kabinet zich 'maximaal zou inzetten tegen de ontpoldering van Zeeland' in ruil voor de dienst die hij de coalitie had bewezen.", "published_at": "2019-03-27"}
{"id": 10749320, "title": "Forum begint nog wat onwenning aan formatie", "text": "Nog geen week na de verkiezingen heeft Forum voor Democratie het initiatief genomen in twee van de drie provincies waar de partij de grootste werd. In Zuid- en Noord-Holland bracht FvD prominente informateurs in stelling. In Flevoland heeft de partij nog geen formatieplannen gepresenteerd. Forum heeft in de campagne voor de provincialestatenverkiezingen nauwelijks aan debatten meegedaan. De nieuwe Statenleden moeten zonder ervaring en zonder programma de onderhandelingen in. Dat oogt nog wat onwennig. 'Het is allemaal nieuw voor mij', concludeert Johan Dessing, FvD-fractievoorzitter in Noord-Holland, aan het eind van zijn eerste lijsttrekkersvergadering maandagavond in het provinciehuis. Bij wijze van transparantie heeft Forum beelden van de vergadering via Twitter gedeeld. Daarop is te zien dat achter Dessing twee souffleurs hebben plaatsgenomen: de landelijke FvD-kopstukken Henk Otten (toekomstig fractieleider in de senaat) en persvoorlichter/senator Jeroen de Vries. Soms buigen ze wat naar voren om de onervaren Dessing een aanwijzing in te fluisteren. Het voorstel van de FvD-lijsttrekker om een whatsappgroep aan te maken waar alle lijsttrekkers de formatie kunnen bespreken, valt in dorre aarde. VVD-voorman Cees Loggen verwerpt het plan op ondiplomatieke wijze: 'Daar zijn betere manieren voor. We zijn collega's, geen vrienden.' Forum lijkt met serieuze bedoelingen de formatie in te gaan. In Noord-Holland is met Hans Smits, voormalig topbestuurder van onder andere Schiphol, gekozen voor een informateur van statuur. VVD-coryfee Hans Wiegel moet namens FvD de formatie leiden in het gefragmenteerde Zuid-Hollandse provinciehuis. De oud-minister smeedde na de gemeenteraadsverkiezingen in Den Haag de onwaarschijnlijke coalitie van VVD, D66, GroenLinks en Groep de Mos. Toch zijn niet alle partijen in Zuid-Holland tevreden met de aanstelling van Wiegel. Denk stelde vorige week Job Cohen (PvdA) voor als tweede informateur - het kon op een kleine meerderheid rekenen. FvD zag uiteindelijk af van een tweede informateur. Cohen zegt niet te zijn benaderd. 'Een gemiste kans om ruimte te geven aan een ander geluid', zegt GroenLinks- fractievoorzitter Berend Potjer. Erg concreet kan de nieuwe partij in Noord-Holland nog niet worden in de eerste vergadering. 'Als nieuwkomer hebben we nog niet alle details uitgewerkt. We richten ons liever op grote kaders', reageert Dessing op aanhoudende vragen over zijn programma. De andere partijen ergeren zich aan de onduidelijkheid. Concrete plannen of niet: donderdag begint informateur Wiegel in Zuid-Holland de gesprekken. Ook in Noord-Holland hoopt FvD nog deze week met de formatiegesprekken te kunnen beginnen.", "published_at": "2019-03-27"}
{"id": 10749354, "title": "Fantastisch, als ook hier een sterke vrouw opstaat. Verkiezingen 2021", "text": "In de nieuwe, complexe verhoudingen kan een vrouwelijke premier hét verbindend alternatief zijn. Tenzij het huidige kabinet eerder vastloopt, vindt de volgende Tweede Kamerverkiezing plaats op 17 maart 2021. Het bedrijfsrisico van een voortijdige val van het kabinet is overigens na de provinciale verkiezingen van afgelopen week niet gering. Als de stemming in Nederland blijft zoals die nu is, zou het zomaar kunnen dat over twee jaar een premier aantreedt die openlijk heeft verklaard dat vrouwen pas verstandig worden als ze te maken krijgen met een rechtse mannelijke partner die ze gezond verstand bijbrengt. Iemand die andere culturen als minderwaardig en erger betitelt en die er schik in heeft in zijn retoriek te verwijzen naar uiterst bedenkelijke symbolen en begrippen. Tegelijkertijd hebben de afgelopen verkiezingen ook glashelder gemaakt dat in de Nederlandse samenleving veel onvrede valt op te zuigen en dat mensen de stofzuiger zelf dan maar voor lief nemen. Of geen zin en tijd hebben om onder de motorkap van die stofzuiger te kijken. Dat is een belangrijk signaal, dat absoluut serieus moet worden genomen, maar dat wisten we al. De gangbare theorie is dat het politieke systeem alarmerende nieuwe partijen opneemt, waardoor ze wel mee moeten in het systeem, zij daardoor deradicaliseren en de achterban enigszins tevreden wordt gesteld. Bovendien lukte het tot nu toe redelijk om de tegenpartijen buiten regeringsdeelname en bestuur te houden, zowel nationaal als lokaal. De ervaringen met het wel opnemen (LPF en gedoogconstructies met de PVV) zijn slecht en leidden tot instabiele coalities. Er zijn genoeg redenen om aan te nemen dat die vlieger niet blijft opgaan. De gevestigde partijen zullen grote moeite hebben de kiezers en bevolking ervan te overtuigen dat zij nog steeds het redelijk alternatief zijn. Zij slagen er slecht in het politiek en maatschappelijk debat en, veel belangrijker, de denkbeelden en gesprekken op straat en in de wijken te vernieuwen. Daarover moet de komende tijd veel worden nagedacht. Daarnaast zullen er ook spelerswisselingen plaatsvinden. Mark Rutte blijft niet eeuwig premier en gaat andere dingen doen. Wat men ook van hem vindt, hij heeft wel jarenlang en flexibel gelaveerd tussen uitersten. Personen kunnen uiteraard worden vervangen, maar zijn in het politieke verhaal van grotere betekenis dan wordt gedacht. Niemand heeft een panklaar recept voor het tegengaan van verdere polarisatie en versnippering in de Nederlandse samenleving en politiek. Hoe te vermijden dat het pragmatische, welvarende en in de ogen van de wereld zo sociale Nederland, trekjes gaat krijgen van het Amerika van Trump, het Hongarije van nu of Oostenrijk in eerdere periodes? Eén van de aanknopingspunten kan wellicht worden gevonden op het vlak waar Nederland enorm achterloopt in vergelijking met andere ontwikkelde landen: de politieke arbeidsmarkt. In 1956, dus 63 jaar geleden, werd Marga Klompé de eerste vrouwelijke minister in Nederland. Daarna zijn er meer vrouwelijke ministers benoemd, maar er is nog nooit een vrouwelijke premier aangetreden. Dat is merkwaardig. We weten immers uit onderzoek dat organisaties met vrouwen in management en bestuur beter functioneren dan organisaties waar vrouwen niets te zeggen hebben. Vrouwen zijn minder egocentrisch gericht dan mannen en geneigd bredere afwegingen te maken. Ook zijn vrouwen in Nederland al enkele jaren beter opgeleid dan mannen. Zij halen betere resultaten op de universiteiten dan mannelijke studenten. De betekenis van een vrouwelijke premier als verbinder in de complexe en dringende politieke situatie waarin Nederland is aanbeland, kan weleens groot en positief zijn. Denk als voorbeeld niet alleen aan de Scandinavische landen, die ons ver vooruit zijn, maar ook aan de bewondering die de Nieuw-Zeelandse premier Jacinda Ardern terecht oogst. Zij werd op 37-jarige leeftijd de jongste regeringsleider ter wereld, nadat ze haar loopbaan was begonnen als onderzoeker bij het kabinet van een andere vrouwelijke premier, Helen Clark. Het zou om deze redenen fantastisch zijn als er op korte termijn juist een sterke vrouw opstaat. Iemand die nu al kan gaan warmlopen en die alle steun en coaching krijgt die nodig is. Desnoods wordt er rond deze vrouw een nieuwe politieke partij en beweging gebouwd, die in 2021 flink gaat scoren. Of via lijstverbindingen. Het is hoog tijd voor een vrouw die juist mannen meer verstand bijbrengt. Laat kandidaten zich maar melden.", "published_at": "2019-03-27"}
{"id": 10749478, "title": "'Het gaat om het verschil tussen een moslim en een islamist'. Interview Bassam Tibi, Syrisch-Duitse politicoloog", "text": "Achter de rel rond het salafistische Cornelius Haga Lyceum gaat een fundamentele strijd schuil onder moslims in Europa, waarschuwt islamgeleerde Bassam Tibi. 'Als Europa zijn eigen verlichte moslims niet steunt, geeft het ruimte aan islamistische ondermijning.' 'Immens frustrerend.' De Syrisch-Duitse politicoloog en islamgeleerde Bassam Tibi doelt op de terroristische aanslag op moskeeën in Nieuw-Zeeland, de aanslag in een tram in Utrecht, de onmacht die de Nederlandse regering uitstraalt om het salafistische Cornelius Haga Lyceum in Amsterdam de voet dwars te zetten, maar vooral op de 'heftig gepolariseerde' reacties daarop. 'Zowel de linkse als rechtse flanken in de samenleving proberen hier politieke munt uit te slaan. Dat moet stoppen', reageert hij telefonisch vanuit de Duitse badplaats Binz, waar hij binnenkort zijn 75ste verjaardag viert. Veertig jaar al bestudeert Tibi, zelf belijdend moslim, de islam. 'Tegen moslims die de aanslagen in Nieuw-Zeeland framen als een wereldwijde oorlog tegen de islam. Tegen rechtsextremisten die de islam uit Europa willen bannen. Tegen linkse mensen die alle kritiek op de islam wegzetten als islamofobie, zeg ik: er bestaat niet één islam. Er zijn soennieten en sjiieten. Er zijn culturele, religieuze en politieke verschillen. En, zeer verontrustend, er zijn islamisten actief in het Westen die de democratie ondermijnen. Laat dat nu eindelijk eens tot de Europeanen doordringen.' Eind februari was Tibi even in Nederland voor een symposium dat de rechtenfaculteit van de Universiteit Leiden organiseerde ter gelegenheid van de lancering van de Nederlandse vertaling van dat boek. In dat boek gaat hij dieper in op de verschillen en reikt hij bouwstenen aan voor een alternatief voor het islamisme: de civiele islam. In Nederland is Tibi vrijwel onbekend, ondanks zijn lange academische carrière waarvoor hij over de hele wereld zwierf. Hij doceerde aan universiteiten in Europa (vooral Duitsland), Azië, Afrika, het Midden-Oosten en Amerika (Harvard, Yale, Cornell, Berkeley). Hij schreef meer dan veertig boeken, waarvan elf in het Engels. Hij adviseerde de Franse regering over de moeizame integratie van de groeiende moslimpopulatie. Alsook het Amerikaanse leger in 2003, vlak voor de invasie in Irak. Die Amerikaanse militairen had hij een ander relevant boek van hem voorgehouden, The Challenge of Fundamentalism: Political islam and the New World Disorder, dat in 1998 werd gepubliceerd, enkele jaren voor de terroristische aanslagen van 9/11. Tibi: 'Die militairen hadden geen zin en geen tijd om zich daar in te verdiepen. Een generaal vroeg of ik in twee zinnen het onderscheid kon uitleggen tussen een moslim en een islamist.' Nou dat kon hij, zelf belijdend moslim, wel. 'Vraag de moslim of hij vindt dat de islam ook politiek is en dat Allah leidend moet zijn bij de staatsinrichting. Als hij ja zegt, dan is het een islamist', adviseerde hij. 'Verlichte moslims' als hijzelf, zegt Tibi, beantwoorden die vraag met een ferm nee. Wij zijn rationalisten, die de scheiding van kerk/moskee en staat, het pluralisme, universele mensenrechten en de seculiere democratie omarmen.' Het advies aan de generaal vormt de kern van zijn oeuvre, zegt Tibi een dag na het symposium in een interview. Met een diepe zucht: 'Je zou verwachten dat die liberale moslims in Europa kunnen rekenen op onvoorwaardelijke steun in hun strijd tegen de islamisten. Maar de praktijk is totaal anders. Ik ben moslim, heb een getinte huid en toch word ik geregeld uitgescholden voor racist en islamofoob. Niet alleen door islamisten, maar ook door linkse apologeten. In West-Europa domineert de politieke correctheid. Verlichte moslims vechten tegen de bierkaai. Ik word in de ultrarechtse hoek geduwd. Tegelijkertijd krijg ik door extreem-rechts voor de voeten geworpen dat ik bezig ben de islam schoon te poetsen, omdat ik dat onderscheid maak tussen moslims en islamisten.' Europese kernwaarden Tibi vindt dat Europa de eigen kernwaarden 'veel te slap verdedigt'. Te vaak worden concessies gedaan aan de islamisten, zegt hij. In Duitsland, waar hij in 1963 ging studeren en zich vanwege zijn liefde voor zijn vrouw Ursula vestigde, krijgen ze gewoon subsidies. 'Zogenaamd voor maatschappelijke taken, huiswerkbegeleiding, gezinsondersteuning. Maar ondertussen worden hun aanhangers geïndoctrineerd en tegen de westerse democratie opgezet. Ditib (een omstreden Duits-Turkse moskeevereniging, red.) runt zo'n 900 moskeeën in Duitsland en kreeg handen vol geld van de overheid, door de jaren heen wel 8 miljoen euro voor diverse projecten.' Het tij begint wel een beetje te keren in Duitsland, zegt hij, verwijzend naar het nieuws van augustus 2018 dat de Bondsregering heeft besloten Ditib geen subsidie meer te geven. Dat gebeurde nadat berichten naar buiten waren gekomen dat kinderen in sommige Ditib-kringen in uniformen en met Turkse vlaggen oorlogsscènes zouden moeten naspelen. Tibi: 'Eindelijk begon door te dringen dat Ditib aan de leiband loopt van Ankara en dat mensen die Turks nationalisme, haat tegen Joden, christenen en ongelovigen verspreiden, geen partners kunnen zijn van de overheid.' In 1998 muntte u de term Leitkultur. U zou zo het assimileren van moslims propageren. Volgens uw critici moeten moslims van u hun identiteit verloochenen om zich Duitser te mogen noemen. 'Dat is een bizarre verdraaiing van waar ik voor sta. Ik vind dat minderheden de Europese kernwaarden moeten accepteren. Islamisten, salafisten en Moslimbroeders doen dat niet. Die staan voor een politieke orde die voortvloeit uit de wil van Allah. Die dus niet is gebaseerd op de soevereiniteit van het volk.' Belangrijk, zegt hij, is te benadrukken dat zijn ideeën over de Europese Leitkultur en de noodzaak te komen tot een verlichte Europese islam al in de jaren tachtig in Afrika zijn geboren. 'Ik doceerde in Senegal. Daar zag ik een islam die afweek van de Arabische islam waarin ik was opgevoed en geschoold. Een Afro-islam. Die kende ik niet. Als je moslim kan zijn en Afrikaans, kan je ook moslim zijn en Europees, redeneerde ik.' Europese salafisten en andere ultra-orthodoxe stromingen zeggen de westerse democratische waarden wel degelijk te accepteren. Ze presenteren zich als loyale staatsburgers. 'Ze zijn meesters in de misleiding. Publiekelijk zeggen ze andere dingen dan achter gesloten deuren. Kijk maar naar de waarschuwing van de AIVD voor die salafistische middelbare school in Amsterdam. Het schoolbestuur ontkent verontwaardigd, spreekt van karaktermoord en staatsonderdrukking, heb ik begrepen. De directeur zou zelfs een middelvinger hebben opgestoken naar de burgemeester. Ze liegen over hun ware aard.' U doelt op 'taqiyya', mogen liegen voor je geloof? Docerend: 'Taqiyya is sjiitisch, voert terug naar de breuk tussen soennieten en sjiieten in de zevende eeuw. Er was een periode dat de soennieten alle moslims die afweken van hun religieuze lijn, de sjiieten dus, doodden. De sjiieten gingen ondergronds en ontwikkelden taqiyya. Dat wil zeggen dat liegen over je geloof is toegestaan als je leven in gevaar is. Maar soennieten liegen ook. Schrijf maar op: ik heb het over iham. Misleiden in het Arabisch. Dat doen ze ook als hun uitleg van de islam in het gedrang komt. En als je dat aan het licht brengt, dan ontkennen ze dat. Of ze slepen je voor de rechter. Ze hebben veel geld. Dat maakt verlichte moslims kwetsbaar.' Hij weet waarover hij het heeft, zegt Tibi, die in Damascus is geboren. 'Ik kom uit een voorname conservatieve moslimfamilie van muftis, van rechtsgeleerden, de Banu al-Tibi-familie. Mijn moeder gaf me al op mijn 3de koranles, ik moest zo snel mogelijk de Koran uit mijn hoofd leren. De eerste 18 jaar van mijn leven was ik zelf ook een conservatief moslim. En een antisemiet, merkte ik toen ik in Frankfurt ging studeren. Ik had daar Joodse docenten, die mijn wereldbeeld deden kantelen.' U heeft als academische globetrotter veel geleerd van uw ontmoetingen met andere culturen, zegt u. En u komt uit bij een verlichte, Europese islam. Maar het islamisme groeit in Afrika, in het Midden-Oosten, in Indonesië en ook in Europa. Wat kan Europa hiertegen doen? 'De strijd om een verlichte islam speelt zich af tussen moslims onderling. In moslimlanden kan Europa weinig betekenen. Want verlichte moslims worden dan al snel weggezet als verraders, agenten van het Westen. Daar schieten we niets mee op. Maar in Europa liggen de zaken anders. Europa heeft de plicht zich te verdedigen tegen islamistische ondermijning van zijn kernwaarden. Europa zou de eigen verlichte moslims onvoorwaardelijk moeten steunen.' U ontbeert die steun? Tibi's woordenstroom valt even stil Hij neemt een slok van zijn koffie. De consequent charmante glimlach verdwijnt van zijn gezicht. 'Veel steun krijgen we niet en soms wordt het je te veel. In 2012 ben ik ingestort na een hausse van smerige aanvallen uit linkse hoek. Die waren zo wreed, bijna net zo onverteerbaar als die van neonazi's. En dat allemaal omdat ik het islamisme in een adem noemde met andere totalitaire bewegingen als het nazisme en communisme. Het heeft me drie jaar gekost om daar, met hulp van psychotherapie en Allah, weer bovenop te komen. Allah was belangrijk voor me in die periode.' De seculiere staat kan zich toch niet in een interne moslimstrijd mengen? 'Dat hoor ik vaak. Maar hoe kan een westerse staat zich in de strijd tegen islamisten neutraal opstellen en niet op de bres springen voor verlichting?' Verlichte moslims zijn bezig met studie, met hun carrière. Hoe kunnen die opboksen tegen islamisten die veel actiever zijn op internet en kunnen rekenen op een stroom oliedollars? 'We voeren een heel zware, ongelijke strijd tegen de islamisten. Daarom kunnen we alle hulp gebruiken. Ik roep alle verlichte moslims op hun krachten te bundelen, op nationaal en Europees niveau. Gelukkig sta ik niet alleen. In Duitsland maak ik deel uit van een groep van tien moslims die vorig jaar november een initiatief voor een seculiere islam lanceerde. Daar zijn ook politici bij van verschillende partijen, CDU, SPD, de Groenen. 'Overheden moeten alles uit de kast halen om buitenlandse financiering van moskeeën te blokkeren en onderzoeken waar de verlichte moslims moreel en met geld kunnen worden gesteund. Denk aan organisaties als Femmes for Freedom in Nederland of de inclusieve moskee van Seyran Ates, die in Berlijn is begonnen en naar andere Europese landen wil uitbreiden. Als regeringen zeggen dat niet te kunnen vanwege de scheiding kerk en staat, dan moeten ze alle subsidies aan moslimorganisaties herzien.'", "published_at": "2019-03-27"}
{"id": 10749479, "title": "Europarlement ziet toch af van peilingen", "text": "Het was het meest aansprekende en sappigste onderdeel van de Europese verkiezingen tot nog toe: de opiniepeilingen die het Europees Parlement sinds januari publiceerde. Om de paar weken een nieuwe, kleurige 'camembert'-grafiek met de verwachte zetelverdeling, de winnaars en de verliezers. Maandagnacht werd even onverwachts als bruut een eind gemaakt aan deze openheid. Reden: de peilingen vallen niet goed bij veel partijen. Het Bureau, de veertien vicevoorzitters en vijf quaestoren in het parlement die verantwoordelijk zijn voor de interne procedures, besloot tijdens een chaotische vergadering de geplande publicatie van nog eens zeven peilingen terug te brengen tot twee: komende vrijdag en dan nog eentje in april. Eén maand voor de verkiezingen (23-26 mei) treedt de radiostilte in. De kritiek van de vicevoorzitters was niet mals. Sociaal-democraten, liberalen, Groenen, conservatieven én populisten plaatsten plots vraagtekens bij hun eerdere besluit dat het parlement zelf peilingen publiceert. Welk ander parlement doet dat, vroegen de vicevoorzitters zich af. Op welke data baseren de peilers zich? En waarom vertalen die peilingen zich in de 'camembert' alleen naar zetels voor bestaande fracties? Waar zijn de nieuwkomers? Op zichzelf legitieme vragen, alleen waren die al bekend toen het parlement tot de peilingen besloot. Het Europees Parlement organiseert de peilingen omdat, anders dan bij nationale verkiezingen, een overzicht nodig is van de electorale stemming in 27 landen. Geen nationale peiler die dat doet. De EU-poll is gebaseerd op beschikbare nationale peilingen. En ja, de zetels zijn geprojecteerd op de bestaande fracties, omdat niemand nog weet welke nieuwe er ontstaan. Het werk is overigens uitbesteed aan Kantar Public, een data-adviesbureau. 'Het was alsof de vicevoorzitters nu pas beseften waartoe ze eerder hadden besloten', zegt een betrokkene die de vergadering bijwoonde. Allerlei voorstellen vlogen over tafel, waarna ze zich neerlegden bij het compromis van nog twee te publiceren peilingen. Ongunstige uitkomsten De ware reden voor de kritiek is volgens betrokkenen dat nogal wat partijen (socialisten, liberalen, Groenen, conservatieven) niet goed uit de peilingen komen. Ze vrezen dat de kiezer zich hierdoor laat beïnvloeden. Tekenend was dat de christen-democraten - met afstand de grootste in de peilingen - als enigen verdergaande publicatie van de peilingen bepleitten. Gelukkig voor de media worden de resultaten van peilingen tijdens de radiostilte wel aan de fracties meegedeeld. Betrokkenen beamen dat die in een mum van tijd op straat zullen liggen.", "published_at": "2019-03-27"}
{"id": 10749620, "title": "Wacht ook gij, Brutus?. Stekel", "text": "Over premiers die nog geen drie jaar zitten, zegt doorgaans niemand dat ze het ongelooflijk lang volhouden, maar Theresa May verdient dat compliment. Speculaties over haar aftreden begonnen al vrij kort na haar aantreden. Aan kansen voor Brutussen uit haar partij om een eind te maken aan haar premierschap, heeft het niet ontbroken. Waarom heeft dan geen enkele Brutus de dolk echt gehanteerd? Het kan niet anders of iedere Brutus bedacht zich dat hij dan zelf premier zou moeten worden, bakzeil zou moeten halen bij de vreselijke eurocraten in Brussel, en daarna het vreselijke Britse parlement weer onder ogen zou moeten komen. Al die moordenaars in spe wachten op een goed moment. Voorlopig komt dat er niet, maar May kan bijna elke partijgenoot onthalen met de vraag: 'Wacht ook gij, Brutus?'", "published_at": "2019-03-27"}
{"id": 10749621, "title": "Guur opinieklimaat. Commentaar", "text": "De toon van het debat over Baudet wordt door de extremen aan beide kanten bepaald. De zege van Forum voor Democratie bij de Statenverkiezingen van vorige week heeft aanleiding gegeven tot een 'debat' dat - ten onrechte - de indruk wekt dat er in Nederland geen politiek midden meer is. Het begon met de curieuze overwinningsspeech van Thierry Baudet, die niet alleen het eerherstel van het referendum in het vooruitzicht stelde, maar die met het begrip 'boreaal' ook heimwee naar een etnisch homogeen Noord-Europa tot uitdrukking bracht. Zo riep Baudet het verwijt over zichzelf af dat hij op zijn minst met het fascisme flirtte. Activisten aan de uiterste linkerzijde, de antifascisten van de daad, voelden zich gerechtigd om Baudet vervolgens doodsbedreigingen toe te voegen. Geestverwanten van Baudet op hun beurt, verweten 'de gevestigde orde' dit soort uitingen vergaand te hebben getolereerd. In dit gure opinieklimaat rilt en huivert het politieke midden. Het verontrustende van de huidige gang van zaken is dat de uitersten elkaar in hun eigen gelijk gevangenhouden. Daarbij wreekt zich dat 'fascisme' decennialang straffeloos is gebruikt als synoniem van ongeveer alles wat zich rechts van het midden afspeelde. Zodoende hebben zelfverklaarde antifascisten, bijna ongeacht hun gedrag, het historisch gelijk voor zich kunnen opeisen. Zeker: in de woorden van Baudet klinkt iets van alt-right door. Hij is een nostalgisch nationalist en hij staat een streng migratiebeleid voor. Maar hij bepleit geen geweld en hij respecteert de democratie. Alleen al om die reden is het niet juist om hem als fascist in te schalen. En het is ook nog eens contraproductief: hij wordt er alleen maar sterker door. De vermaledijde 'gevestigde partijen' hebben terecht de rechten van democratisch gekozen volksvertegenwoordigers verdedigd, dus ook die van FvD. Want wat je ook van Baudet mag denken of vrezen: zolang hij zich programmatisch en strategisch binnen de democratische orde beweegt, verdient hij het voordeel van de twijfel. Thierry Baudet begrijpt niet waarom hij mensen angst inboezemt. Het zou mooi zijn als hij daarbij straks kan verwijzen naar constructieve daden van FvD binnen gemeenteraden, provinciale staten en beide Kamers in Den Haag.", "published_at": "2019-03-27"}
{"id": 10749623, "title": "Riooljournalistiek. Column in Kerkrade en Sittard", "text": "Hoe een verslaggever de schuld krijgt van ondoordachte politiek. Het vertrouwen in de journalistiek steeg vorig jaar naar 36 procent, doodleuk 4 procentpunt erbij, maar bungelt nog steeds onder aan het rechterrijtje. Alleen de kerk scoort slechter. Journalisten ondermijnen de beschaving, Thierry Baudet staat daarin niet alleen. Onafhankelijke pers: altijd lastig. Ruben van Erp is de enige journalist die de gemeentepolitiek van Kerkrade volgt tot achter de komma, voor De Limburger. Om 18.59 uur betreedt hij op 27 februari dit jaar het raadhuis, een gebouw in neorenaissancestijl dat terugwijst naar de gloriedagen van de stad, om 19.09 uur vertrekt hij met brisant nieuws. Het is te zien op de beelden van de beveiligingscamera's die de gemeente op YouTube heeft gezet, alsof het om een plofkraak gaat. De gemeenteraad is vertrouwelijk bijeen, maar Ruben hoort stemmen door de gesloten deuren, de geluidsinstallatie staat hard. Hij hoort dat burgemeester Krewinkel van Heerlen solliciteert naar het burgemeesterschap van Kerkrade - brisant, want die is al maanden met ziekteverlof. Ruben belt zijn krant en overlegt: hij weet hoe gevoelig dit ligt. Nieuws is snel, maar de krant publiceert pas een dag later, inclusief uitleg hoe Ruben aan zijn informatie kwam, want dat is transparant. De dag erop doet de gemeente Kerkrade aangifte tegen Ruben, niet tegen zijn krant. De gouverneur van Limburg, Theo Bovens, gaat nog verder en zegt op televisie dat Ruben wederrechtelijk in het raadhuis stond te luistervinken. Aantijgingen die niet kloppen, concludeert het OM: van een strafbaar feit is geen sprake. Nieuws is nieuws en Ruben is op de juiste plek op het juiste moment, iets wat je van een verslaggever verwacht. Onder druk van een kort geding neemt de gouverneur halfhartig afstand van de beschuldigingen, niemand zegt sorry en de gemeente blijft erbij: riooljournalistiek. Voordat ik Ruben spreek bij De Limburger in Sittard vraag ik belet bij VVD'er Wim de Groot, voorzitter van de vertrouwenscommissie, die samen met de griffier aangifte deed. Hij stuurt een mailtje terug: 'Helaas laten afspraken voor mijn werk dit niet toe en is er geen tijd'. Mijn bericht dat ik graag op een andere dag beschikbaar ben voor wederhoor, blijft onbeantwoord. Vervolgens bel ik de gemeente Kerkrade en kom terecht bij de afdeling Communicatie die drie dagen nodig heeft voor een schriftelijke reactie: er is een 'ethische discussie' nodig over journalistiek omdat 'normen en waarden in dezen geschonden zijn'. Dit ook namens de burgemeester, Jos Som, die overigens ternauwernood voorkomt dat de gemeenteraad een motie in stelling brengt om Ruben te weren uit het raadhuis. Ruben van Erp is zo'n journalist die geen genoegen neemt met persberichten. Als enige weet hij dat de raad die avond vertrouwelijk bijeenkomt, een uur voor de openbare vergadering. Dus hij erheen: je weet nooit wat je opvangt. Er hangt iets in de lucht. Het eerste wat hij na afloop van een raadslid hoort: hier had je bij moeten zijn. En bij de borrel is de spanning voelbaar: de naam Krewinkel gaat rond, de griffier waarschuwt de aanwezigen hun mond te houden. De politici bouwen een kaartenhuis, Ruben loopt langs en het valt om. Dat is geen riooljournalistiek, zegt hij, 'dat is ondoordachte politiek'. 'Het was hoe dan ook naar buiten gekomen. Alles wat in de achterkamertjes gebeurt, komt tegenwoordig uit. Dat moet je toch weten als politicus. Dertig man wisten ervan. Hoe wil je dat geheim houden? Geef me twee dagen, en ik heb hetzelfde verhaal.' Zij zijn politici, hij is journalist, 'dat probeer ik ze weleens uit te leggen, maar er zijn er die blijven denken dat ik een van hen ben. Krewinkel is een jongen van Kerkrade, een geschikte kerel, niemand wil hem in de problemen brengen. Maar hij heeft zelf gesolliciteerd en de gouverneur heeft dat geaccepteerd. Ik sta thuis echt niet de polonaise te dansen dat zijn carrière is geknakt. Hij kende het risico. Hij wist: ik ben de pineut als dit bekend wordt.' En nu heeft Ruben het gedaan. Op deze plek schreef Margriet Oostveen kortgeleden over de bedreigingen die journalisten van Omroep Flevoland ten deel vallen, en hoe ze daar geen aangifte van kunnen doen. Hier is iets anders aan de hand: de overheid maakt journalisten verdacht omdat hun berichtgeving haar niet uitkomt. Ook dat heeft gevolgen. 'Iedereen mag aangifte doen, dat recht hebben ze', zegt Ruben. 'Maar in deze tijd vind ik het gevaarlijk: er wórdt journalisten al zoveel in de schoenen geschoven.' En het is gemakkelijk schieten - zie Baudet. Ruben verslaat trouwens gewoon weer raadsvergaderingen, tijdens de eerste zat zijn hoofdredacteur op de publieke tribune, als steun. Hij zegt: was de politiek maar net zo transparant als de krant. 'Dat zou ze helpen.'", "published_at": "2019-03-27"}
{"id": 10750104, "title": "Onze cultuur vormt ons gezamenlijk geweten", "text": "Toen Freek de Jonge op het Boekenbal zijn stem verhief, viel hem hoon ten deel. Maar wat was eigenlijk de boodschap? Mijn vaders leermeester heette Gerardus van der Leeuw en was namens de PvdA onze eerste naoorlogse minister van Onderwijs, Kunsten en Wetenschappen. Hij stond een actieve cultuurpolitiek voor met volksverheffing als voornaamste oogmerk. Hij was precies een jaar cultuurminister. Zijn idealen werden in de toenmalige verzuilde samenleving als te links en te dwingend ervaren. Mag de politiek zich met de opvoeding van het volk bemoeien? Het ligt voor de hand om te zeggen laat het volk dat vooral lekker zelf uitzoeken. Maar intussen financiert de overheid (de politiek) met ons belastinggeld onderwijs, omroep, musea, orkesten, theatergezelschappen, bibliotheken en muziekscholen. Instellingen die met elkaar het fundament van onze culturele samenleving vormen. Er is een voortdurende spanning tussen links en rechts in welke mate er gemeenschapsgeld naar deze instellingen moet gaan. Al blijft een eeuwige discussie gaande of het niet voornamelijk om vrijetijdsbesteding van een bevoorrechte linkse elite zou gaan, toch wordt aan de diepe zin en het nut ervan, de bestendiging van onze beschaving, niet getwijfeld. Nu is er sinds grofweg 2000 een beweging in opkomst, die geholpen door de nieuwe media, stelt dat deze instellingen met inbegrip van de journalistiek verantwoordelijk zijn voor de deplorabele toestand waarin ons land zou verkeren. Omdat wetenschap, pers en kunst zich daar niet tegen kunnen verweren (slager keurt eigen vlees) is die nieuwe beweging niet langer onder de indruk van feiten en argumenten en crëeert mede dankzij de nieuwe communicatiekanalen zijn eigen werkelijkheid. Het is logisch dat politieke avonturiers zich zijn gaan ontfermen over de mensen die zich niet gehoord en geminacht voelen. Wat gaat er gebeuren als die politici, als vertolker van de burgers die stellen dat deze cultuurdragers de samenleving ondermijnen, de kans zouden krijgen dat in beleid om te zetten? De geschiedenis kan ons dat een heel goed leren, maar wonderlijk genoeg is begrijpen vanuit historische lessen een taboe geworden. Daarnaast worden onwelkome argumenten vaak afgedaan als politiek correct. Alsof politiek incorrecte argumentatie de voorkeur zou verdienen. Daarnaast is een duidelijke tendens waarneembaar om discussie via de publieke omroep en gevestigde organen te ontwijken en de achterban via de eigen kanalen tevreden te stellen met verhalen die er ingaan als koek, maar niet altijd waar zijn. Bijvoorbeeld dat een samenzwering de vrije meningsuiting zou frustreren. Het zou jammer zijn dat opsluiting in het eigen gelijk, een ontegenzeggelijke eigenschap van mijn generatie en deels debet aan de teloorgang van wat men gemakshalve de linkse kerk is gaan noemen, door de nieuwe stroming zou worden overgenomen. Willen wij onze samenleving leefbaar houden dan zullen we met elkaar moeten discussiëren op basis van feiten, inzichten en vooral vertrouwen. En dus kunnen wij niet zonder een open universiteit, een vrije pers en gesubsidieerde kunst als fundament van onze cultuur. Een cultuur die ons gezamenlijke geweten vormt. Vertrouwen is de balans tussen handelen en geweten. Freek de Jonge is cabaretier.", "published_at": "2019-03-27"}
{"id": 10750105, "title": "De deconfiture van links. Beweringen & bewijzen", "text": "Links heeft het zwaar in deze wereld. Het rapport van de speciale aanklager Robert Mueller, dat Trump vrijwel geheel schijnt vrij te pleiten, is daar een schrijnend voorbeeld van. Heel links geloofde in een samenzwering van Trump met de Russen, waarbij steeds met nadruk werd vermeld dat Mueller - zelf een Republikein - een blazoen heeft van onkreukbaarheid. Voor de Democraten was Mueller bij voorbaat een held: hij zou Trump neerhalen. Dat het omgekeerde is gebeurd - zoals we nu kunnen zien in een gedegen onderzoek - maakt het nog pijnlijker. 'We've All Just Made Fools of Ourselves- Again', schreef columnist David Brooks gisteren in The New York Times. We hebben onszelf weer voor gek gezet. Opnieuw, want zijn krant wist twee jaar geleden te voorspellen dat Hillary Clinton de verkiezingen zou winnen. Brooks begint zijn stuk met citaten van vooraanstaande Amerikanen, onder wie de populaire Democratische presidentskandidaat Beto O'Rourke, die allen voetstoots hebben aangenomen dat Trump heeft geheuld met de Russen. Nu daarvoor geen bewijs is, vindt Brooks het een kwestie van fatsoen dat zij daarvoor hun excuses aanbieden aan de president. We zullen zien. In Nederland is alleen Derk Jan Eppink een van de weinigen geweest die consequent heeft betoogd dat Mueller geen enkel bewijs had gevonden voor Trumps vermeende landverraad. Ook waarschuwde de oud-columnist van deze krant ervoor dat het blindstaren op Russische inmenging weleens als een boemerang zou kunnen neerdalen op de hoofden van degenen die Trump ten val willen brengen. Bijzonder knap gezien van iemand die geboren is in Steenderen - daar staat een kaasfabriek van Campina - en die heeft gezeten op een protestants-christelijke scholengemeenschap in Doetinchem - daar voetballen de superboeren. Bij de verkiezingen voor het Europees Parlement zal Eppink binnenkort optreden als lijsttrekker van Forum voor Democratie. Ik stel me voor dat de afgelopen week in huize Eppink tweemaal de vlag in top is gegaan en dat hij zich erg verheugt op de komende verkiezingsdebatten. Hij heeft misschien niet de American dream waargemaakt, maar wel die van De Graafschap: promotie naar de Europese top. In de wereld heeft links het moeilijk, maar in Nederland heeft links het nog moeilijker. Dat zag je aan het optreden van Freek de Jonge op het Boekenbal. Freek wilde het recente verkiezingssucces van Forum voor Democratie aan de orde stellen en in een volle zaal stond hij op, juist toen Eveline Aendekerk van de CPNB om een minuut stilte vroeg voor de slachtoffers van de aanslag in Utrecht. Volgens sommigen was het moment 'ongelukkig gekozen', maar dat is onzin. Het was gewoon een ongelooflijk onbeschofte actie, die liet zien dat Freek in zijn hoofd alleen met zichzelf bezig is. Het moet iets met cabaret en/of familie te maken hebben, want ik herinnerde mij een soortgelijk optreden van wijlen Eli Asser, Freeks schoonvader. Asser zou bij de 4 mei-herdenking spreken bij het monument op de Amsterdamse Apollolaan. Uit eigen ervaring weet ik dat je zoiets precies binnen de toegemeten tijd moet doen, maar ook Asser was zo van zichzelf vervuld dat hij gewoon doorging met spreken, dwars door de 2 minuten stilte heen, en pas ophield toen die voorbij waren - dit alles tot verbijstering van de honderden aanwezigen die hun moment van zelfreflectie tandenknarsend aan zich voorbij zagen gaan. Eerlijk gezegd heb ik mij nogal geamuseerd bij de overwinningstoespraak van Thierry Baudet. Corporaal, werd gezegd, maar ik vond het een speech van iemand die juist nooit bij het corps heeft gezeten, maar die nu wel besloten had ze eens een poepie te laten ruiken. Baas boven baas. Voor mijn generatie is Baudet een zeer herkenbare mix van Harry Mulisch en Gerard Reve. Vooruitstrevend en reactionair tegelijkertijd. Mannelijk en vrouwelijk. Rebels en conservatief. Wat de octaviteit is bij Mulisch is het boreaal bij Baudet - hoewel, nou ja, zo kan het ook wel weer - en die stamppot dan overgoten met Reves afkeer van het socialisme. Wat Thierry trouwens niet meer moet doen, is voorafgaand aan een speech langdurig zwijgend de zaal inkijken, want dat deed Hitler ook in dat Sportpalast, met als gevaar dat ironie op een gegeven moment werkelijk in ernst zal veranderen. Afgelopen vrijdag gaf deze krant, evenals diverse andere bladen, een soort anti-Baudet-special uit. Daarin werd Baudet onder meer beschreven als een clown, een verschrikkelijk mens en uiteraard als een fascist. De volgende dag leerde ik evenwel van onze hoofdredacteur van deze krant dat 'Baudet niet onze vijand is'. Derhalve is mijn geheimtip voor de Boekenweek het verhaal van Maarten Toonder: Vriend Vijand. Daarin reizen heer Bommel en Tom Poes naar een eilandengroep, waar de cultuur nog wordt verdedigd. Het is een antiquarische uitgave, maar in het boreaal vast nog wel te krijgen.", "published_at": "2019-03-27"}
{"id": 10750212, "title": "EU worstelt met Chinese opmars", "text": "Sluipenderwijs vergroot China zijn invloed in Europa. Maar inmiddels is men in Brussel en de Europese hoofdsteden wakker. Dinsdag ontving de Franse president Macron zijn Chinese collega Xi voor een minitop. China laat steeds meer zijn macht en invloed gelden op het Europese continent, maar de Europeanen weten niet goed wat ze ermee aanmoeten. De Chinezen brengen veel geld mee, maar dat is niet gratis, is de vrees. Krijgen ze niet een te grote greep op Europese havens, spoorlijnen, snelwegen, vliegvelden en telecomverbindingen? En zullen ze die economische positie niet gebruiken om Europa politiek te verdelen en naar hun hand te zetten? De Chinese opmars heeft zich geleidelijk voltrokken, om niet te zeggen sluipenderwijs. Maar inmiddels is men in Brussel en de Europese hoofdsteden wakker. Dinsdag was er op het Élysée-paleis in Parijs een minitop tussen de Franse president Macron en zijn Chinese collega Xi, waarvoor ook de Duitse bondskanselier Merkel en Europees Commissievoorzitter Juncker werden ingevlogen. Vrijwel tegelijkertijd kwam de Commissie met voorstellen hoe het toekomstige digitale 5G-netwerk kan worden beveiligd tegen eventuele Chinese spionagepraktijken. Twee weken geleden kwam de Commissie al met een actieplan voor een hardere aanpak van China. Dubbele boodschap Er is dus sprake van een gevoel van urgentie. Maar men blijft voorzichtig. De boodschap is steeds een dubbele: China is een belangrijke partner die economische kansen biedt, maar het is ook een rivaal. Macron herhaalde deze mantra. Hij zei dat de vier leiders hadden afgesproken nauw samen te werken op economisch en veiligheidsgebied. We spraken over 'vriendschap', aldus de Franse president, maar ook over 'bestaande rivaliteiten'. Het doel is te komen tot een partnerschap dat gebaseerd is op 'wederzijds vertrouwen', iets wat er nu kennelijk nog niet is. Het bezoek van Xi Jinping aan Europa krijgt nog lang niet dezelfde aandacht als een bezoek van een Amerikaanse president. Maar de verschuivingen in de mondiale verhoudingen laten zich wel steeds meer voelen. Premier Rutte zei het afgelopen vrijdag op de EU-top: 'China blijft zich razendsnel ontwikkelen.' Europa kan daar steeds moeilijker omheen. De Chinezen investeren in tal van EU-landen, zoals Griekenland, Portugal en Slovenië. Die zijn daar blij mee, maar we moeten niet 'naiëf' zijn. China wil ook politieke doeleinden realiseren, zei Rutte. Niet te goedgelovig zijn, was dinsdag ook de insteek van de Europese Commissie bij de presentatie van haar voorstellen over de 5G-netwerken die de EU-landen de komende jaren willen uitrollen. Deze nieuwe supersnelle internetverbindingen worden de 'ruggegraat' van de Europese samenlevingen en economieën. Die moeten goed beveiligd worden tegen cyberaanvallen, aangezien ze van strategisch belang zijn voor de stroomvoorziening, financiële dienstverlening, ziekenhuizen, transport en verkiezingen. Huawei De Commissie wil daarom dat de EU-lidstaten, die zelf bepalen met welke bedrijven ze in zee gaan bij het aanleggen en exploiteren van 5G, voor dit najaar alle risico's in kaart brengen en met elkaar delen. Het blijft aan de lidstaten zelf om te besluiten of ze verdachte ondernemingen uitsluiten van de aanbesteding. Het Chinese telecombedrijf Huawei wordt niet genoemd, maar commissaris Andrus Ansip zei dat er zorgen zijn over nieuwe technologieën. 'En iedereen weet dat we het dan over China en Huawei hebben.' Toch ziet de Commissie ervan af op te roepen tot een algeheel verbod op Huawei, zoals de Amerikanen willen. Die oefenen zware druk uit op Europa om geen zaken te doen met Huawei vanwege het gevaar dat er via dit bedrijf bedrijfs- en staatsgeheimen uitlekken naar China. De Chinezen noemen het eventuele uitsluiten van Huawei 'abnormaal en immoreel'. Zo zitten de EU-landen knel tussen de twee grootmachten. Volgens Rutte is inzake 5G een 'gecöordineerde Europese aanpak echt nodig'. Ook Macron benadrukte dinsdag de noodzaak van Europese eenheid. Hij waarschuwde China tegen pogingen de EU te verdelen. 'De geschiedenis leert dat het uitoefenen van macht gepaard gaat met rivaliteit. We zijn niet naïef. Maar we respecteren China. We streven naar dialoog en samenwerking en verwachten van onze grootste partners dat ze ook de eenheid van de EU respecteren.'", "published_at": "2019-03-27"}
{"id": 10750403, "title": "Verblijfsvergunning voor Armeens gezin", "text": "De familie Tamrazyan, die tot begin dit jaar bijna honderd dagen zat ondergedoken in de Haagse Bethelkerk, heeft een verblijfsvergunning gekregen. Dit maakte de koepel van de Protestantse Kerk Den Haag dinsdag bekend. De kerkelijke actie, waarbij een doorlopende dienst werd gehouden, was gericht op de verruiming van het kinderpardon. De Armeense familie die de kerk onderdak bood, was al negen jaar in Nederland. De kinderen zijn inmiddels 15, 19 en 21 jaar oud. De oudste dochter Hayarpi ontpopte zich als een van de gezichten in de strijd voor een ruimhartiger asielbeleid voor jongeren die langer dan vijf jaar in Nederland zijn. Begin dit jaar bereikten de coalitiepartijen daarover een akkoord, waarna het kerkasiel op woensdag 30 januari ophield. Van ruim duizend kinderen bekijkt de Immigratie- en Naturalisatiedienst de zaak nu opnieuw. Meerdere gezinnen hebben inmiddels een vergunning gekregen op basis van de nieuwe regels. Dinsdag ontving ook de familie Tamrazyan dit nieuws zwart-op-wit. Hayarpi en de rest van de familie kunnen hun geluk niet op, laat een kerkwoordvoerder weten. 'Houd vol, is haar boodschap aan anderen. Ze ervaart de vergunning als een wonder.' Afgelopen vrijdag presenteerde Hayarpi haar dichtbundel Aards verdriet & hemelse vreugde in het kerkhuis Bethel. Daarin schrijft ze over haar angsten als asielzoeker en over haar geloof in God. De opbrengsten gaan naar een fonds voor het kinderpardon, waarmee armlastige gezinnen worden ondersteund om de kosten van de aanvraag te betalen. Een aanvraag kost 164 euro per persoon.", "published_at": "2019-03-27"}
{"id": 10751306, "title": "Experts: wolf blijft weg van Hoge Veluwe. Gelderland", "text": "De wolven die zich inmiddels weer in Nederland hebben gevestigd op de Veluwe, zullen Nationaal Park De Hoge Veluwe links laten liggen. Rondom dat park staan hoge hekken met enkele doorgangen voor wild, maar wolven zullen die niet opzoeken: rond het park liggen voldoende bossen waar zij op prooien kunnen jagen. Dat hebben wolfdeskundigen de provincie Gelderland laten weten. Gelderland publiceerde dinsdag een kaart van het leefgebied van de wolf. De Hoge Veluwe zou niet blij zijn met de terugkeer van de wolf, omdat die de moeflons (wilde schapen) in het park zou kunnen opeten. Gelderland gaat ervan uit dat zich twee wolvinnen hebben gevestigd op de Noord- en Midden-Veluwe. Bij de wolvin in het noorden zwerft ook een mannetje rond. De provincie gaat een wolvencommissie met dierenhouders en natuurbeheerders instellen. Die gaat nadenken over wolfwerende maatregelen en over een preventieplan.", "published_at": "2019-03-27"}
{"id": 10751307, "title": "Kamerbreed verzet tegen Brusselse WW-maatregel", "text": "Polen en andere arbeidsmigranten kunnen hun Nederlandse werkloosheidsuitkering straks zes maanden 'meenemen' naar hun land van herkomst, terwijl dat nu nog drie maanden is. Nederland is daar fel tegen, omdat dit uitkeringstoerisme en -fraude kan uitlokken, maar staat machteloos. Een meerderheid van de EU-lidstaten heeft belang bij de maatregel en wil hem doordrukken. De Tweede Kamer is in alle staten en vroeg dinsdag unaniem een spoeddebat aan. Het Europese voorstel wordt vandaag namelijk definitief. Minister Wouter Koolmees van Sociale Zaken kon weinig anders doen dan de Kamer nog eens uitleggen hoe de Europese democratie werkt. De lidstaten hebben op veel beleidsterreinen geen veto meer. Voor het nemen van besluiten is een meerderheid meestal voldoende. De landen die de stemming verliezen, worden dan gedwongen (Europese) wetgeving in te voeren die ze zelf niet willen. Ditmaal trekt Nederland hoogstwaarschijnlijk aan het kortste eind, schreef Koolmees maandagavond aan de Tweede Kamer. Het is niet voor het eerst dat Nederland het onderspit delft in Brussel, maar dat zo'n Europees besluit indruist tegen de wens van het voltallige kabinet, een unanieme Tweede Kamer en álle Nederlandse europarlementariërs, is zeldzaam. Bovendien gaat het om een erg gevoelig dossier. Journalisten van Nieuwsuur brachten vorig jaar aan het licht dat duizenden Poolse arbeidsmigranten misbruik maken van de hoge Nederlandse werkloosheidsuitkeringen. Zij werken een paar maanden in Nederland, nemen ontslag en gaan dan drie maanden vakantie vieren in Polen met een WW-uitkering. Formeel moeten zij in eigen land actief naar werk zoeken om de Nederlandse uitkering te behouden, maar dat wordt niet of nauwelijks gecontroleerd. In de praktijk gaat vrijwel geen Pool in eigen land aan het werk zolang hij of zij recht heeft op WW. Dat loont niet: de Nederlandse uitkering is twee keer zo hoog als het Poolse minimumloon. Het aantal arbeidsmigranten dat gebruikmaakt van 'export-WW' (van wie 80 procent uit Polen komt) neemt elk jaar toe: van ongeveer 600 in 2011 tot meer dan 5.000 in 2017. Negen op de tien Polen die hun WW exporteren maakt gebruik van (veelal malafide) tussenpersonen die WW-aanvragen vervalsen. Dat de EU die exportregeling, en daarmee de fraudeprikkel, wil verruimen, komt Nederland daarom slecht uit. Nederland is met zijn relatief hoge sociale uitkeringen kwetsbaar voor uitkeringstoerisme vanuit minder welvarende landen. Koolmees legde uit dat de meeste EU-landen voordeel hebben bij dat uitkeringstoerisme, omdat zij meer arbeidsemigranten dan -immigranten tellen. Koolmees is er heel ongelukkig mee, verklaarde hij. 'Dit is een graat in mijn keel.' De Kamer putte zich uit in kreten van ontsteltenis. SP'er Jasper van Dijk: 'Dit dictaat uit Brussel laat precies zien wat er misgaat in de EU. Dit is gewoon de kat op het spek binden.' Dennis Wiersma (VVD): 'Dit tart elk rechtvaardigheidsgevoel en legt de bijl aan de wortel van ons sociale stelsel.' GroenLinks-woordvoerder Paul Smeulders: 'Het is zuur voor alle hardwerkende Nederlanders die WW-premie afdragen en erg slecht voor het draagvlak voor de EU.' 50Plus-spreker Corrie van Brenk: 'Bij de EU-verkiezingen zal de afrekening komen'. Een aantal oppositiepartijen (SP, PVV, 50Plus, Forum) vroeg Koolmees de Europese noodremprocedure in te roepen. Daarmee kan een EU-land een meerderheidsbesluit tijdelijk tegenhouden. Koolmees weigerde dat, omdat het volgens hem geen zin heeft. Het betekent slechts uitstel, geen afstel, en zou veel kwaad bloed zetten bij de andere landen. Koolmees en een Kamermeerderheid willen de exportfraude liever bestrijden door de controle en handhaving te verbeteren. Wat in elk geval voorkomen moet worden - daarover waren Koolmees en de Kamer het eens - is dat de WW voor Nederlanders versoberd moet worden om de toestroom van Polen in te dammen.", "published_at": "2019-03-27"}
{"id": 10751308, "title": "Noodlanding Boeing 737 MAX 8. Orlando", "text": "Een Boeing 737 MAX 8 van Southwest Airlines heeft dinsdag een noodlanding gemaakt op het vliegveld van het Amerikaanse Orlando. Het toestel had alleen bemanningsleden aan boord, die het toestel naar een andere luchthaven wilden vliegen. De Amerikaanse luchtvaartautoriteit FAA kwam met een verklaring waarin ze stelde dat het toestel kort na de start motorproblemen kreeg. De Boeing 737 MAX 8 wordt wereldwijd aan de grond gehouden na crashes in Indonesië en Ethiopië.", "published_at": "2019-03-27"}
{"id": 10751309, "title": "Zware overstromingen eisen levens. Iran", "text": "Iran kampt met overstromingen na zware regenval, vooral in het zuiden van het land. Zeker negentien mensen kwamen om het leven, er vielen zo'n honderd gewonden. De meeste slachtoffers vielen in de stad Shiraz (foto). Ook in andere regio's zijn inmiddels waarschuwingen voor hoogwater afgegeven.", "published_at": "2019-03-27"}
{"id": 10751310, "title": "'Vanaf 2021 eind aan zomer- en wintertijd'. Europees Parlement", "text": "Een meerderheid van het Europees Parlement wil dat er in 2021 een einde komt aan het halfjaarlijkse verzetten van de klok. De EU-lidstaten kunnen zelf bepalen of zij daarna permanent op zomer- of wintertijd overschakelen, maar het parlement heeft een uitstelclausule aangenomen om te voorkomen dat een lappendeken van verschillende tijden ontstaat. Voor de zomertijd als standaardtijd moeten de klokken in maart 2021 voor het laatst een uur vooruit worden gezet. Bij een permanente wintertijd moeten de klokken in oktober 2021 een uur terug. De Europese Commissie had in september voorgesteld al dit jaar te stoppen met de verplichte zomer- en wintertijdregeling. Maar de lidstaten hebben de kwestie voor zich uit geschoven. De meeste EU-landen, ook Nederland, hebben meer tijd nodig om de bevolking, het bedrijfsleven en belanghebbenden te raadplegen. Uit een recente peiling blijkt dat 24 procent van de Nederlanders het liever bij het oude laat, terwijl 41 procent voor wintertijd en 27 procent voor zomertijd zou kiezen. Het kabinet en veel belangenorganisaties vinden het vooral belangrijk dat Nederland in de pas blijft lopen met de buurlanden.", "published_at": "2019-03-27"}
{"id": 10751311, "title": "Europees Parlement betitelt Nederland als belastingparadijs", "text": "Het Europees Parlement bestempelt Nederland als een belastingparadijs, net als Ierland, Luxemburg, Malta en Cyprus. De parlementariërs roepen Europees commissaris Pierre Moscovici (belastingen) op deze club van vijf op de zwarte lijst van notoire belastingontwijkers te plaatsen. Moscovici doet dat niet, staatssecretaris Menno Snel (Financiën) noemt de veroordeling door het parlement misplaatst. PvdA-europarlementariër Paul Tang vindt de uitspraak van het parlement 'historisch'. Het is voor het eerst dat de parlementariërs verzoeken om EU-lidstaten op de zwarte lijst van belastingparadijzen te zetten. Tang was de indiener van het voorstel, dat dinsdagmiddag met een ruime meerderheid (408-205) werd aangenomen. Een eerdere poging van hem in 2017 strandde, hij kwam toen één stem tekort. Volgens Tang is het hoog tijd dat Nederland 'deze smet op het blazoen weghaalt'. Volgens de PvdA'er lopen andere lidstaten jaarlijks tientallen miljarden euro's aan belastinginkomsten mis doordat de vijf fiscale paradijzen grote bedrijven helpen hun belastingafdracht extreem te verlagen. De oproep van het parlement is niet bindend, het heeft hierover geen zeggenschap. Moscovici liet weten er geen gehoor aan te geven. De commissaris wees erop dat de zwarte lijst niet bedoeld is voor EU-lidstaten. Momenteel staan er vijftien landen op deze lijst, waaronder Aruba, de Verenigde Arabische Emiraten en Oman. Voor EU-landen zijn er wetten om belastingontwijking te voorkomen. De regels zijn sinds de eurocrisis aangescherpt. Zo onderzoekt de Commissie sinds een paar jaar alle belastingafspraken die lidstaten hebben met multinationals. Als gevolg daarvan oordeelde de Commissie dat Apple alsnog 13 miljard euro belasting aan Ierland moet betalen. Apple en Ierland hebben beroep aangetekend. Ook de belastingafspraak tussen Nederland en Starbucks werd afgekeurd. 'Er zijn zaken verbeterd, maar ik zal niet ontkennen dat het nog veel beter kan', aldus Moscovici. 'Onterecht' Staatssecretaris Snel verwerpt de aantijging dat Nederland een belastingparadijs zou zijn. Het kabinet loopt volgens hem voorop in de EU bij het tegengaan van belastingontwijking. Hij wijst op een recent rapport van de Oeso waarin Nederland wordt geprezen voor de 'snelle invoering' van maatregelen om belastingontwijking te voorkomen. Ook de Europese Commissie concludeerde vorige maand dat Nederland 'belangrijke stappen' heeft genomen om de fiscale race naar de bodem een halt toe te roepen. GroenLinks-europarlementariër Bas Eickhout is tevreden over de 'naming-and-shaming' van de vijf landen, maar wijst erop dat die vooral symbolische waarde heeft. 'Zolang de EU geen zeggenschap krijgt over de winstbelasting voor bedrijven, staan we hier volgend jaar met een nieuwe lijst te wapperen.' Lidstaten kunnen met hun veto alle veranderingen tegenhouden.", "published_at": "2019-03-27"}
{"id": 10751313, "title": "Nieuwe episode in Smollett- gate: aanklacht van tafel", "text": "De aanklachten tegen de Amerikaanse acteur Jussie Smollett, die door de politie van Chicago ervan beschuldigd werd een haatmisdrijf tegen zichzelf in scène gezet te hebben, zijn ingetrokken. Tot frustratie van de politie en de burgemeester meldde de openbaar aanklager dinsdag dat de zaak wordt geseponeerd. Vrijwillig doneert Smollett de borgsom van 10 duizend dollar aan de gemeente Chicago. Eind januari werd Smollett, een acteur uit de tv-serie Empire, opeens de meest besproken figuur in Amerika. Hij zei 's nachts op straat te zijn aangevallen door twee mannen die racistische en homofobe uitspraken deden; Smollett is zwart, gay en een uitgesproken activist. 'This is MAGA country', zouden ze geroepen hebben, een verwijzing naar de Trump-leus Make America Great Again. Ook zouden ze een strop om zijn nek hebben gelegd. Al snel werd zijn relaas in twijfel getrokken. Na onderzoek meldde de politie dat er twee verdachten opgepakt waren, Nigeriaanse broers. Die verklaarden dat de belaging een idee van Smollett was en dat hij hun 3.500 dollar betaald had. Smollett kende een van de broers, die een figurant was geweest op de set van Empire. De politie beschuldigde Smollett er toen van een valse aangifte te hebben gedaan. Berichten tussen Smollett en de broers zouden het complot bevestigen. Ook waren videobeelden opgedoken van de broers die bivakmutsen en handschoenen kochten. Rechts Amerika was furieus, Donald Trump twitterde dat Smollett miljoenen Amerikanen had beledigd, en de makers van Empire schreven Smollett uit de serie. Dinsdag volgde een wending die vele Amerikanen verbaasde. 'Nadat we alle feiten en omstandigheden hebben bekeken', zei de openbaar aanklager in de rechtbank van Chicago, 'waaronder het vrijwilligerswerk van meneer Smollett en zijn bereidheid om zijn borgsom aan de gemeente te geven, geloven we dat deze uitkomst een rechtvaardige regeling is en de toepasselijke oplossing van deze zaak.' Over het vele bewijs dat eerder nog tegen hem leek te bestaan, werd niets gezegd. Smolletts advocaten zeiden dat hun cliënt door de media al te voorbarig was veroordeeld. Er was geen sprake van een schikking of een deal, volgens de verdediging. Smollett, die kort een verklaring gaf bij de rechtbank, zei dat hij vanaf het begin de waarheid had gesproken. Toch is niet iedereen overtuigd. Rahm Emanuel, de burgemeester van Chicago, zei dat justitie de zaak had 'witgewassen'. Ook viel hij de werkwijze en de beslissing van de aanklagers aan. Volgens Emanuel had Smolletts roem in de afweging meegespeeld. De aanklachten werden ingetrokken, zei aanklager Joe Magats tegen The New York Times, omdat Smollett bereid was vrijwilligerswerk te doen in de gemeenschap en zijn borgsom te doneren, geld dat hij zou hebben teruggekregenals hij op alle zittingen aanwezig zou zijn. Magats voegde eraan toe dat het intrekken van de aanklachten 'geen vrijspraak' betekende.", "published_at": "2019-03-27"}
{"id": 10751314, "title": "EU geeft zegen aan uploadfilter", "text": "Het Europees Parlement heeft dinsdag de nieuwe auteursrechtwetgeving aangenomen, inclusief omstreden uploadfilter. Tegenstanders bleven tot het laatst hoop houden, maar een ultieme lobby heeft niet mogen baten. De stemming van dinsdag is duidelijk: de nieuwe wet gaat er komen. Dat betekent dat ook het inmiddels beruchte artikel 13 doorgang vindt, beter bekend als het uploadfilter. Internetplatforms als YouTube en Facebook worden nu aansprakelijk voor auteursrechtelijk beschermde filmpjes, foto's of muziek die door gebruikers online worden gezet. Voor- en tegenstanders van artikel 13 staan al tijden lijnrecht tegenover elkaar. De voorstanders: grofweg de maakindustrie, oftewel uitgevers van bijvoorbeeld muziek en films. Zij omarmen de voorstellen uit Brussel, die techplatformen verplichten materiaal tegen te houden waarop auteursrechten rusten. Dit moet ertoe leiden dat filmpjes en muziek minder makkelijk hun weg vinden naar bijvoorbeeld YouTube of het Nederlandse Dumpert. Daartegenover staan de grote techpartijen zoals Google en Facebook maar ook allerlei burgerrechtenorganisaties en voorstanders van het vrije internet. In hun gelegenheidsverbond betogen ze dat de Europese uploadfilters hun doel ver voorbij schieten. De techbedrijven krijgen te maken met extra uitgaven en verantwoordelijkheden, terwijl de internetidealisten - Wikipedia ging de afgelopen dagen in een aantal landen nog op zwart - juist bang zijn dat die machtige techbedrijven nóg machtiger worden. Die dure filters zijn namelijk alleen door hen op te brengen, is de vrees. Een andere angst is dat de geautomatiseerde filters gemakshalve te streng worden afgesteld, zodat bijvoorbeeld ook parodieën of persiflages worden geweerd. De overwinning van de voorstanders tekende zich al een tijdje af. In februari kwam er een akkoord tussen de EU-lidstaten, het Europees Parlement en de Europese Commissie. Vervolgens stemden de lidstaten al voor. Maar niet unaniem: Nederland was een van de tegenstanders. Volgens Nederland is er in dit wetsvoorstel geen goede balans tussen de bescherming van rechthebbenden (makers en uitgevers van bijvoorbeeld video's en muziek) en de belangen van burgers. De stemming van dinsdag (348 voor, 274 tegen) leidt tot uiteenlopende reacties. Zo toont Frances Moore van de International Federation of the Phonographic Industry (IFPI) zich verheugd, evenals de belangenorganisaties van de nieuwsmedia, die blij zijn dat partijen als Google moeten betalen als ze nieuws willen overnemen. Daartegenover staat burgerrechtenorganisatie Bits of Freedom, dat fel actie voerde tegen artikel 13. Directeur Hans de Zwart vreest dat de vrijheid van expressie en de creativiteit van internetters door de introductie van uploadfilters wordt ingeperkt, terwijl de techgiganten nog machtiger worden. Tot slot waarschuwt hij voor nieuwe filters om andere soorten ongewenste informatie tegen te houden, zoals mogelijk terroristische content en vermeend nepnieuws.", "published_at": "2019-03-27"}
{"id": 10751315, "title": "Energiehonger jaagt CO2-uitstoot fors omhoog. Record-emissies door economische groei en extreme weersomstandigheden", "text": "De mondiale CO2-uitstoot is vorig jaar tot recordhoogte opgestuwd door een grenzeloze honger naar gas en kolen in vooral de VS, China en India. De vraag naar energie steeg met 2,3 procent - bijna dubbel zo hard als normaal de laatste jaren - dankzij de uitbundig draaiende wereldeconomie en extreme temperaturen. Gas, kolen en olie stilden liefst 70 procent van de almaar groeiende behoefte aan elektriciteit, ondanks de groei van wind- en zonne-energie. Dat blijkt uit nieuwe cijfers van het Internationaal Energieagentschap (IEA). Het Amerikaanse schaliegaswonder en een rits nieuwe kolencentrales in China hielpen de energie-gerelateerde CO2-uitstoot vorig jaar aan een record van 33,1 miljard ton, een stijging van 1,7 procent. Waar het belang van zwaar vervuilende kolen in de Verenigde Staten en Europa gestaag afneemt, neemt de vraag naar kolen in China en India juist alleen maar toe om in de groeiende elektriciteitsbehoefte van de bevolking te kunnen voorzien. Kolen vormen wereldwijd nog altijd de belangrijkste bron van elektriciteit, maar zijn tegelijkertijd de meest vervuilende van alle fossiele brandstoffen. In India, waar de economie vorig jaar met 7 procent groeide, nam de vraag naar kolen in datzelfde jaar met 5 procent toe. Al met al steeg de CO2-uitstoot door kolencentrales wereldwijd naar een record van 10,1 miljard ton, twee keer zoveel als in 1990. Het kolengebruik door de industrie nam wel iets af. De vraag naar gas steeg wereldwijd met 4,6 procent, vooral dankzij het succes van de Amerikaanse schaliegas-velden. Het gasverbruik in de VS sprong vorig jaar met 10,5 procent vooruit, de grootste toename sinds begin jaren vijftig. Een andere oorzaak voor de grote vraag naar gas was de Amerikaanse horrorwinter van 2018, met de 36 graden onder nul in Aberdeen, South Dakota als uitschieter. Door de extreme zomerhitte op tal van plekken draaide ook de airconditioning op volle toeren, wat het energieverbruik naar nog grotere hoogten opstuwde. Samen met China, waar de vraag naar gas met 18 procent steeg, waren de VS goed voor 70 procent van het mondiale gasverbruik. In Europa nam dat verbruik juist iets af. De Europese CO2-uitstoot nam met 1,3 procent af, de Duitse zelfs met 4,5 procent. In Japan daalde de CO2-uitstoot vooral dankzij kernenergie voor het vijfde jaar op rij. Tegelijkertijd stootten de VS (3,1 procent), China (2,5 procent) en India (4,5 procent) juist meer koolstofdioxide uit. Een positieve uitschieter is dan weer het Verenigd Koninkrijk, waar de CO2-uitstoot terugzakte tot het niveau van 1888, het jaar dat Jack the Ripper dood en verderf zaaide in Londen. De Britse prestaties waren onder meer te danken aan de groei in hernieuwbare energie. Wereldwijd groeiden wind-, water- en zonne-energie met dubbele cijfers, met zonne-energie (een toename van 30 procent) als koploper, maar dat was bij lange na niet snel genoeg om de wereldwijde vraag naar elektriciteit het hoofd te bieden. China loopt voorop qua hernieuwbare energie: 40 procent van de mondiale groei in groene elektriciteit komt op het conto van de Chinezen, met Europa (25 procent) als nummer twee.", "published_at": "2019-03-27"}
{"id": 10749033, "title": "Klimaat staat definitief op de politieke kaart", "text": "Na de Provinciale Statenverkiezingen kunnen we toch stellen dat het klimaat eindelijk is gepromoveerd tot een van de belangrijkste onderwerpen in de politiek. En terecht. Het bijzondere van verkiezingsuitslagen is dat politieke partijen er bijna zonder uitzondering een positieve draai aan weten te geven. Bij een gelijk gebleven aantal zetels is er 'geconsolideerd' en bij zetelverlies is dat verlies 'beperkt gebleven door de tomeloze inzet van duizenden vrijwilligers'. Een echt positief resultaat van de Provinciale Statenverkiezingen van 20 maart is dat klimaatverandering een volwassen verkiezingsthema is geworden. Vooral door de timing van de totstandkoming van het klimaatakkoord en de doorrekening van de effecten ervan, lag er een in de kern veelzijdig - ecologisch, sociaal en economisch - thema op tafel bij de lijsttrekkersdebatten. GroenLinks- leider Jesse Klaver, wiens partij een substantiële winst boekte, claimde dit succes zelfs als 'de belangrijkste verdienste van de GroenLinks-campagne'. Toegegeven, de politieke- en de media-aandacht voor klimaatverandering, was niet eerder zo groot. Splijtzwam Het is echter de vraag hoe groot het succes werkelijk is. Tegen de achtergrond van de aandacht voor klimaatverandering als verkiezingsthema, laat de overwinning van Thierry Baudet met zijn Forum voor Democratie vooral zien dat het onderwerp een politieke en maatschappelijke splijtzwam is. Waar de noodzaak tot het keren van, en de wereld wapenen tegen klimaatverandering nationaal en internationaal een verbindend effect op burger en politiek zou moeten hebben, lijkt het tegendeel waar. Enerzijds wordt het tegengaan van de opwarming van de aarde als grootste uitdaging van onze tijd gezien; anderzijds wordt het afgedaan als collectieve gekte en duurzaamheidsafgoderij. In dit verband is het ook interessant dat de SP haar nederlaag wijt aan de dominante rol die klimaatverandering in de verkiezingscampagne speelde. Blijkbaar heeft de SP geen benul waar klimaatverandering echt over gaat. Het gaat niet alleen om zowel de ernst van de effecten van klimaatverandering op ecosystemen en biodiversiteit als over de frequentie en intensiteit van natuurrampen. Maar juist ook om de gevolgen die klimaatverandering heeft voor met name de kwetsbaren in de samenleving, precies die burgers die de SP zegt te vertegenwoordigen. Tegenover deze schrijnende onwetendheid van de SP, staat het politieke vernuft van de coalitie onder leiding van Mark Rutte. Die gaf daags voor de verkiezingen aan een CO2-heffing voor bedrijven te willen invoeren. Terwijl Jesse Klaver daarover triomfantelijk verklaarde dat hij hier een coalitie zag die GroenLinks-voorstellen overnam, moet dit in het licht van de verkiezingsuitslag vooral worden gezien als combinatie van politiek opportunisme en een slimme strategie. Om zo met de hulp van het constructieve GroenLinks meerderheden in de Eerste Kamer te kunnen verwerven. En getuige de reactie van Forum voor Democratie op de uitgestoken hand van de coalitie, wordt dat met de nieuwe ster aan het firmament waarschijnlijk lastiger. Klimaatverandering is daarmee zelfs voor het 'klimaatneutrale' CDA een instrument geworden de eigen idealen te realiseren. Speelbal Behalve dat klimaatverandering een politieke thema is geworden, is het belangrijk te beseffen dat het politieke klimaat is veranderd. In dat nieuwe klimaat dreigt klimaatverandering steeds meer een speelbal te worden van politiek eigenbelang. Sterker nog: nu Forum voor Democratie in het zadel is geholpen, is het verre van zeker of de Nederlandse inzet op klimaatverandering bestendig zal blijken. Al Baudet zijn dure woorden en geschiedkundige verwijzingen ten spijt, leek zijn overwinningsspeech inhoudelijk toch meer op een opiniestuk uit de Fabeltjeskrant, dan op een betoog dat uitblinkt in wijsheid, waar de uil van Minerva symbool voor staat. Wellicht kan Rutte's sidekick Caroliene ons helpen daar doorheen te prikken. mLars Moratis en Frans Melissen zijn beiden lector op het gebied van duurzaamheid aan de Breda University of Applied Sciences.", "published_at": "2019-03-27"}
{"id": 10750588, "title": "Paf-roeper heeft spijt van alle commotie. DEMONSTRATIE", "text": "De 21-jarige vrouw uit Nijmegen die werd aangehouden voor het bedreigen van Thierry Baudet, is gisteravond vrijgelaten. Ze komt volgende maand voor de politierechter. De vrouw heeft bij de politie verklaard spijt te hebben van haar uitlatingen en 'de impact ervan te hebben onderschat'. De vrouw riep afgelopen zaterdag tijdens een anti-racismedemonstratie in Amsterdam 'Als je Thierry dood wilt schieten, zeg dan paf'. Een cameraploeg registreerde de leus. Twee dagen later hield de politie de vrouw aan in voormalig krakersbolwerk De Grote Broek in Nijmegen. Baudet zelf verscheen gisteren voor het eerst voor de camera sinds de ophef over de bedreiging aan zijn adres. Op de dreigementen wilde hij niet ingaan, maar hij zei wel dat er wat hem betreft 'hysterisch' is gereageerd op zijn verkiezingsoverwinning van vorige week. ,,Je kunt gewoon een kop koffie met mij drinken. Ik sta altijd open voor een gesprek. Er is niet veel reden om zo hysterisch te doen. Van gescheld zie ik de meerwaarde niet in.'' Baudet benadrukte dat zijn partij in de provincies wil samenwerken met andere partijen. ,,Ik denk dat we ons de komende weken van onze constructieve kant laten zien. Dat we niet alleen kritiek hebben. We staan ervoor open om verantwoordelijkheid te nemen.''", "published_at": "2019-03-27"}
{"id": 10750589, "title": "Satire of leuzen, wat kan er door de beugel?. dreigementen politici", "text": "De politie heeft al jaren de handen volaan bedreigingen van politici. Al lijkt de verkiezingswinst van Forum voor Democratie de haat en nijd extra aan te wakkeren. Zelfs een spotprent van cartoonist Ruben Oppen-heimer werd misbruikt voor een oproep tot geweld. Politiek tekenaar Ruben Oppenheimer is resoluut: ,,Dit gaat een grens over.\" Hij deed gisteren bij de politie aangifte van bedreiging. En niet omdat hijzelf doelwit is, maar een van de figuren uit zijn laatste cartoon: Thierry Baudet. In een reactie op de tekening wenst een anonieme Facebookgebruiker de Forum voor Democratie-aanvoerder dood. ,,Er moet zo snel mogelijk iemand opstaan om deze neo-nazi ( ) en pro-raszuiver persoon van kant te maken'', staat te lezen onder de illustratie van zaterdag waarin Oppenheimer Baudet in een bruin legeruniform posteert, met hoge laarzen aan en een wereldbol op zijn wijsvinger, een scène die is geïnspireerd op de film The Great Dictator, waarin Charlie Chaplin de draak steekt met nazi-Duitsland, Hitler en Mussolini. Oppenheimer: ,,Ik wil niet dat iemand een tekening van mij misbruikt om geweld tegen een politicus te propageren. Dan kunnen ze zeggen van: 'die reactie is satire, het is met een knipoog bedoeld'. Maar dat lees ik er niet aan af. Hier wil ik niet mee worden geassocieerd.'' Dreigementen De afgelopen dagen waren er meer bedreigingen aan het adres van Baudet. De universiteit van Utrecht schorste vorige week een docent die de kreet 'Volkert, waar ben je' schreef onder een bericht over Forum voor Democratie. En maandag nog werd een 21-jarige vrouw uit Nijmegen aangehouden voor het scanderen van bedreigende leuzen, afgelopen zaterdag bij een demonstratie in Amsterdam. 'Als je Thierry dood wil schieten, zeg je paf ', riep ze tot grote afschuw van veel politici. Premier Mark Rutte noemde de uitlatingen 'totaal onacceptabel'. Al is het nog maar de vraag of de leus - hoe smakeloos, opruiend of intimiderend ook - strafbaar is. ,,Voor de strafbaarheid van een bedreiging is het nodig dat de boodschap de bedreigde vrees aanjaagt'', meldt hoogleraar strafrecht Henny Sackers van de Radboud Universiteit Nijmegen. ,,En voor opruiing is het nodig dat je andere mensen aanzet tot gewelddadig gedrag.'' Of dat in dit geval kan worden aangetoond, is nog onduidelijk. Wel speelt de context mee waarin de bedreiging is geuit. Een demonstratie lijkt deelnemers meer ruimte te geven als het gaat om vrije meningsuiting, maar tegelijkertijd kunnen deze uitlatingen niet los worden gezien van de Nederlandse politieke geschiedenis. ,,Dus ook de moord op Pim Fortuyn telt mee bij een beoordeling'', zegt emeritus hoogleraar strafrecht Theo de Roos. Cijfers Of er sinds de verkiezingswinst van Forum voor Democratie van vorige week woensdag een substantiële toename is van dreigementen en intimidaties, is onduidelijk. De partij zelf doet hierover 'geen mededelingen'. Ook de politie doet geen uitspraken over aangiften van specifieke partijen of politici, meldt een woordvoerder namens het Team Bedreigde Politici, dat zich speciaal hierop richt. Dit onderdeel van de politie Den Haag ziet in het algemeen wel een toename van het aantal bedreigingen, met 331 meldingen in 2017 tegenover 239 een jaar eerder. In grofweg drie op de tien gevallen beoordeelt het Openbaar Ministerie de dreigementen daadwerkelijk als 'strafbaar'. Zo kregen bedreigers van onder anderen D66-leider Alexander Pechtold, BIJ1-aanvoerster Sylvana Simons en VVD-premier Mark Rutte door de rechter (voorwaardelijke) cel-, taak- en werkstraffen opgelegd.", "published_at": "2019-03-27"}
{"id": 10750703, "title": "Leergeld. Jacques Hendriks Column", "text": "H oeze, onze ravissante vorstin was weer eens bij ons op bezoek! Ze opende in Breda de negende editie van de Week van het Geld. Koningin Máxima woonde enkele gastlessen voor basisschoolkinderen bij, die gingen over het omgaan met geld. De locatie was om je te bescheuren: het stadion van ons aller NAC! Nou, als ze ergens al pak 'm beet 107 jaar bewijzen dat ze níet met geld om kunnen gaan, dan is het wel bij NAC Bij zo'n koninklijk werkbezoek krijgt de pers niet of nauwelijks de gelegenheid om vragen te stellen. Een uitzondering werd maandag gemaakt voor Floor Duijs (10) van Chatime, een Bredase website vol kindernieuws. Zou Floor familie zijn van de legendarische tv-persoonlijkheid Willem O Duijs ? Hoe dan ook, ze mocht maar één vraag stellen. En kwam zo niet toe aan de leukste, die ze in gedachten had: 'Majesteit, hoeveel zakgeld krijgen uw drie dochters?' Ontvangen die meisjes überhaupt traktement? Of krijgen ze gewoon alles wat hun hartje begeert? In een eerder interview vertelde de koningin dat haar kinders wel degelijk zakgeld krijgen. 'Leergeld', noemde ze het. Opdat ze leren met euro's om te gaan. En waarschijnlijk om hen te doceren zich te verplaatsen in de situatie van de meeste onderdanen, die niet zo maar alles kunnen kopen wat ze zien in de (web)winkel. Slimme Floor had ook willen informeren of de prinsessen klusjes moeten doen voor hun snuistergeld. Mijn vervolgvraag: zo ja, wát voor een klusjes? Op zaterdag koetsen wassen, hun eigen gouden muiltjes poetsen, het gazon harken? Of laten onze koning en koningin hun oogappeltjes af en toe incognito vakken vullen bij de lokale super en aardbeien plukken bij een biologische fruitkweker? Dat laatste zou trouwens de voetballers bij NAC ook goed doen. Leergeld betalen door te werken voor een paar euro per uur. Misschien lopen ze daarna in het veld iets harder. j.hendriks", "published_at": "2019-03-27"}
{"id": 10750704, "title": "Oneens Eens. DE STELLING", "text": "1102 reacties Vandaag: Nu de film Prooi zo'n hit is in China, wil ik hem graag alsnog in de bioscoop zien. Gisteren: Nu ik weet dat biologische producten goedkoper worden, ga ik die vaker kopen.", "published_at": "2019-03-27"}
{"id": 10750707, "title": "Van Oranje praat over Fort Oranje", "text": "Een dag nadat zijn vrouw Máxima Breda aandeed, verscheen Willem-Alexander voor een verrassingsbezoek in Tilburg. In de brandweerkazerne praatte hij over veiligheidszaken die zich met name in West-Brabant afspeelden, zoals Chemie-Pack en Fort Oranje. De brandweerlieden dachten dat alleen minister Ferd Grapperhaus (CDA, Veiligheid en Justitie) langs zou komen. Dat hij de koning zou meebrengen, was een totale verrassing. Die nam ruim de tijd voor een gesprek met zowel vrijwilligers als professionele krachten. Maar Willem-Alexander was er ook om te bekijken hoe de veiligheidsregio - verantwoordelijk voor rampenbestrijding en brandweerzorg - werkt. Dat gebeurde eerst aan een vergadertafel met onder meer burgemeester Theo Weterings (burgemeester van Tilburg en voorzitter van de Veiligheidsregio) en brandweercommandant Leon Havermans. Er kwamen een paar typisch West-Brabantse voorbeelden ter tafel: de ontruiming van de Rijsbergse probleemcamping Fort Oranje vorig jaar en de brand bij Chemie-Pack in Moerdijk in 2011. Maar het gesprek ging ook over en de samenwerking tussen verschillende hulpdiensten bij grote calamiteiten en de moeilijkheden die erbij komen als die op de grens van Nederland en België gebeuren. Na een rondleiding door de kazerne, een groepsfoto en een glaasje fris, gingen minister en koning weer huiswaarts.", "published_at": "2019-03-27"}
{"id": 10750709, "title": "Van Mierlo nieuwe voorzitter van misdaad-taskforce", "text": "Taskforce-RIEC Brabant-Zeeland heeft een nieuwe directeur. Per 1 mei begint Ad van Mierlo als baas van dit samenwerkingsverband dat zich richt op de aanpak van ondermijnende criminaliteit. Hij is nu nog directeur van het VNG Kenniscentrum Handhaving en Naleving in Den Haag. Daarvoor werkte hij bij de gemeente Tilburg voor het Coördinatiepunt Fraudebestrijding. Ervaring in de opsporing deed hij op als coördinator analyseondersteuning bij de Sociale Inlichtingen en Opsporingsdienst. Van Mierlo, die Caspar Hermans opvolgt, zegt dat Taskforce en RIEC (Regionaal Informatie en Expertise Centrum) de afgelopen jaren 'flink aan de weg hebben getimmerd'. ,,Maar dit is natuurlijk nooit af. De aanpak van ondermijnende criminaliteit vraagt om slagkracht en innovatie.'' De Taskforce is in 2010 in het leven geroepen om overheden in Brabant en Zeeland te helpen in de strijd tegen ondermijning door drugscriminelen.", "published_at": "2019-03-27"}
{"id": 10751494, "title": "Man gooit 'ongevaarlijk' vuurwerk op schoolplein", "text": "Basisschool De Wegwijzer in Teteringen is gisterochtend opgeschrikt door een man die vuurwerk op het schoolplein gooide. De man woont in een flat boven de school. Het ging volgens schooldirecteur Michel Berkelmans om ongevaarlijk knettervuurwerk, maar enkele kinderen op de speelplaats schrokken er wel van. Enige tijd later gooide de man volgens Berkelmans weer knettervuurwerk naar beneden. ,,We hebben onmiddellijk maatregelen genomen: de kinderen zijn met de leerkracht naar binnen gegaan en de politie is ingeschakeld. Zoals u zult begrijpen zijn de kinderen geschrokken, gelukkig is er niemand gewond geraakt. De leerkrachten hebben er in de klas met de kinderen over gesproken\", schrijft Berkelmans de ouders. De politie heeft gesproken met de man, aldus de directeur. ,,Hij is geestelijk ziek en betreurt het enorm dat hij dit heeft gedaan. De man heeft de school zijn excuses aangeboden en daarna ook aan de kinderen.'' De GGZ gaat de man nog intensiever begeleiden. Ook de wijkagent houdt het in gaten. Berkelmans: ,,We hebben er vertrouwen in dat dit eenmalig was.''", "published_at": "2019-03-27"}
{"id": 10751500, "title": "Carnavalsinburgering voor bovensloters? Nee, liever niet", "text": "Alhoewel veel 'bovensloters' zeker een cursus carnaval kan gebruiken, integreert een bijzonder groot deel van hen prima in het carnavalsgedruis en gaat vrolijk op in de menigte. Een speciale inburgeringscursus, zoals de SP in Provinciale Staten voorstelde, gaat het provinciebestuur dan ook te ver. Vlak voor het leutfeest dit jaar vroeg de Bredase socialist Joep van Meel of Gedeputeerde Staten het met hem eens zijn dat mensen van boven de rivieren zich eerst eens moeten verdiepen in carnaval, voordat ze afreizen naar Brabant. Daar is het college het wel mee eens, maar daarna houdt de consensus wel op. Want een verplichte carnavalsinburgering zien Gedeputeerde Staten niet zitten. Ze vinden dat het kind zo met het badwater wordt weggegooid. Er zijn namelijk genoeg 'bovensloters' die gewoon gezellig mee doen. Bovendien moeten juist tijdens carnaval mensen niet in hokjes worden gestopt. GS: ,,Maar het staat elke Brabander vrij om een bovensloter (of meerdere, indien gewenst) onder de hoede te nemen en te coachen in de kunst van het carnaval vieren. Dit soort initiatieven van onderop juichen wij zeer toe.''", "published_at": "2019-03-27"}
{"id": 10751501, "title": "Discussie over gele 'gifakkers' bloeit op. roundup belangenstrijd", "text": "Vele akkers in West-Brabantkleuren momenteel weer geeloranje door de omstreden onkruidverdelger Roundup. Noodzaak of gevaarlijk gif? In Amerika is het middel Roundup aanleiding voor vele rechtszaken, maar de Europese Unie staat gebruik ervan de komende jaren nog toe. En dat gebeurt dus ook in tal van West-Brabantse polders. Tot verdriet van de Brabantse Milieufederatie: ,,Het is gevaarlijke rommel.'' Het bestrijdingsmiddel is mogelijk kankerverwekkend. Dat blijkt uit onderzoeken van onder meer het Internationaal Agentschap voor Kankeronderzoek dat deel uitmaakt van de Wereldgezondheidsorganisatie van de Verenigde Naties. Glyfosaat is al sinds 1977 op de markt en is inmiddels de meest gebruikte herbicide in de wereld. ,,Als we geen glyfosaat mogen gebruiken, wordt het veel moeilijker om een voldoende grote oogst van het veld te halen'', zegt landbouwer Diny Oomen uit Raamsdonk. ,,Ik begrijp wel dat de mensen zich zorgen maken over de oranje akkers als er telkens negatieve berichten over glyfosaat in het nieuws komen. In de landbouw proberen we echter zo milieuvriendelijk te produceren, maar ook zo rendabel mogelijk. Spuiten met Roundup kost geld, dus dat doen we niet zomaar.'' Zelf maakt ze zich geen zorgen over het gebruik van de onkruidverdelger. ,,Het middel staat ingedeeld in de categorie waar ook rood vlees en alcohol in staan.'' Toch nemen Oomen en haar collega's maatregelen om zichzelf tegen glyfosaat te beschermen wanneer ze het middel op het land gaan spuiten. ,,We dragen persoonlijke beschermingsmiddelen, zoals handschoenen en maskers, en in de cabine is een luchtfilter aanwezig. Ook kijken we hoe de wind staat, zodat de Roundup niet van het veld in de sloot of op de weg waait. Daar letten we streng op.'' Een goed alternatief voor Roundup is er volgens Oomen niet. ,,Er zijn andere bestrijdingsmiddelen, maar ook die hebben nadelige effecten op het milieu. Personeel aannemen om alles handmatig te verwijderen is financieel niet haalbaar en mechanisch verwijderen zorgt voor meer uitstoot van CO2.'' Ook de overstap naar biologische teelt is voor Oomen geen optie. ,,Die markt is al verzadigd. De consumenten willen niet volledig biologisch eten, omdat het duurder is.'' Landbouwer Peter Verschuren uit Raamsdonk gebruikt Roundup bij de bestrijding van wortelonkruid. Hij ziet dat de discussie rond glyfosaat een negatief effect heeft op het imago van de agrarische sector. ,,Mensen reageren vooral emotioneel en komen vaak niet met wetenschappelijke argumenten. 'Verbeter de wereld, maar laat de boeren maar beginnen' lijkt tegenwoordig het motto te zijn.'' De planten die momenteel verkleurd en verdord op de akkers liggen, zijn groenbemesters die enkel worden gezaaid om ervoor te zorgen dat de bodem zich na de oogst kan herstellen. Nu de 'gifakkers' weer in het landschap zijn verschenen, mengen ook ongeruste consumenten zich volop in de discussie over de onkruidverdelger. Ook op sociale media. Natuurorganisaties, boeren en wetenschappers lijken het niet eens te kunnen worden over de schadelijke effecten van Roundup, waardoor een complexe informatieoorlog rond de onkruidverdelger is ontstaan. Waar de een zwaait met statistieken waaruit blijkt dat paracetamol en keukenzout giftiger zijn dan glyfosaat, komt de ander met een publicatie waarin staat dat een minieme hoeveelheid Roundup al kan leiden tot nier- en leverschade. ,,Het is gevaarlijke rommel'', vindt Frans Swinkels van de Brabantse Milieufederatie. ,,Al sinds de jaren zeventig wordt het gebruik ervan enorm gepropageerd, maar de effecten op de biodiversiteit, het grondwater en het leven in de bodem zijn zeer nadelig. Het verspreidt zich door de waterstromen en komt in onze voedselketen terecht.'' Swinkels is ook bezorgd over de gevolgen voor beschermde diersoorten, zoals sommige weidevogels. ,,Hun voedsel moet volgens de nieuwe habitatrichtlijnen van goede kwaliteit zijn.'' Hij is van mening dat er meer onderzoek moet worden gedaan naar de effecten van glyfosaat op de langere termijn. ,,Onafhankelijk wetenschappelijk onderzoek'', benadrukt hij. ,,Steeds vaker worden deze onderzoeken namelijk gefinancierd door de chemiesector. De mensen zijn overgeleverd aan de chemiereuzen.'' Duizenden rechtszaken In de Verenigde Staten lopen inmiddels duizenden rechtszaken tegen Monsanto, de producent van Roundup. In 2018 werd het chemiebedrijf al veroordeeld tot het betalen van een schadevergoeding van 80 miljoen dollar aan tuinman Dewayne Johnson die de onkruidverdelger veel gebruikte. Johnson kreeg een zeldzame vorm van lymfeklierkanker en de jury van de rechtbank van San Francisco achtte het aannemelijk dat deze ziekte is veroorzaakt door het gebruik van Roundup. De jury verweet Monsanto verzuimd te hebben om te waarschuwen voor de potentiële gezondheidsrisico's van de onkruidverdelger.Volgens de Europese voedselveiligheidsautoriteit EFSA is Roundup niet kankerverwekkend. De Europese Unie verlengde eind 2017 daarom de toestemming voor het gebruik van glyfosaat met vijf jaar. Toch nam de Nederlandse regering afgelopen zomer nog een motie aan waarin zij landbouwminister Schouten opriep het gebruik van glyfosaathoudende middelen voor het doodspuiten van complete akkers te verbieden. De minister heeft hierop nog geen actie ondernomen.", "published_at": "2019-03-27"}
{"id": 10751503, "title": "Vermist meisje (16) uit Breda weer terecht", "text": "Het al wekenlang vermiste meisje (16) uit Breda is in goede gezondheid aangetroffen. Dat meldt haar vader. Een werkgever herkende het meisje tijdens een sollicitatiegesprek en schakelde meteen de politie in. Het meisje werd al sinds begin februari vermist. Ze vertrok met stille trom bij behandelcentrum Idris en werd sindsdien niet meer gezien. Haar vader deed in het belang van het onderzoek aangifte van 'onttrekking van ouderlijk gezag'. Hij zei eerder tegen deze krant doodsbang te zijn dat zijn dochter iets zou overkomen. ,,Ze stapt zo bij iedereen in de auto.'' Zijn dochter wordt nu in een instelling behandeld.", "published_at": "2019-03-27"}
{"id": 10751700, "title": "Proeflokaal Frontaal kan eindelijk starten in Faam", "text": "Brouwerij Frontaal opent zaterdag eindelijk het eigen café en proeflokaal in de voormalige Faam-fabriek aan de Liniestraat in Breda. Zes weken geleden moest Frontaal de opening op het laatste moment afblazen omdat de vergunning niet rond was, maar dinsdag heeft de gemeente groen licht gegeven. 'De vergunningen zijn rond en wij zijn er klaar voor', meldt Frontaal via Facebook. De 'grand opening' van het café is op vrijdag 19 april. Maar omdat het bedrijf staat de popelen om het café te openen, kunnen bezoekers er vanaf zaterdag al terecht. Het café sluit aan op de brouwerij die Frontaal aan het opbouwen is in de oude snoepfabriek. Er komen 31 bieren op de tap, van Frontaal en bevriende brouwerijen. Frontaal is nu nog gevestigd op bedrijventerrein Stek maar is daar uit zijn jasje gegroeid. De investering in de nieuwe locatie kan Frontaal onder andere doen dankzij crowdfunding, waarmee acht ton is opgehaald. Frontaal heeft de ingang aan de achterzijde van De Faam, waar ook de winkel van Boerschappen is gevestigd. Het café is open van woensdag tot en met zondag van 12.00 tot 23.00 uur.", "published_at": "2019-03-27"}
{"id": 10751786, "title": "Seizoenkaarthouders NAC kunnen kaartjes doorverkopen", "text": "NAC-fans met een seizoenkaart kunnen voortaan hun vaste plek in het stadion aanbieden voor de losse verkoop. Deze nieuwe service geldt vooralsnog alleen voor kaarthouders op de B-side en in Vak G. In een later stadium wordt ook de eretribune toegevoegd. Dat heeft de club gisteren bekendgemaakt. Kaarthouders die verhinderd zijn, kunnen in het ticketsysteem van de club terecht om hun plaats te koop aan te bieden. Belangstellenden kunnen een ticket van een seizoenkaarthouder overkopen voor de prijs van een losse kaart plus 2 euro. In dat geval ontvangt hij of zij een uniek e-ticket en wordt de seizoenkaart voor de betreffende wedstrijd geblokkeerd. De verkoper ontvangt de helft van het verkoopbedrag. De andere helft gaat naar NAC, zegt woordvoerder Jasper Saeijs. ,,Zo verdienen wij er ook wat aan. De opbrengst van deze kaartjes besteden we volledig aan onze jeugdopleiding.\" Voor de kaarthouder is het een handige service. ,,En voor ons biedt het meer zekerheid dat er geen plek vrij blijft bij thuisduels\", aldus Saeijs, die vaststelt dat per wedstrijd een paar honderd kaarthouders niet komen opdagen. De nieuwe service - ook Feyenoord en Heerenveen bieden deze mogelijkheid - gaat via de technologie van hoofdsponsor CM. ,,Zij hebben een nieuw online ticketsysteem geïntroduceerd waarop, als je op zoek bent naar een kaartje voor een wedstrijd, meteen kunt zien of seizoenkaarthouders een ticket aanbieden als er geen reguliere kaartjes meer te koop zijn.\" Wie gebruik wil maken van de nieuwe service moet zich registreren op de site nac.cmtickets.com", "published_at": "2019-03-27"}
{"id": 10751787, "title": "'Tegenprestatie is geen doel'. Raad breda bezoekt rotterdam", "text": "Rotterdam kent al jaren een tegenprestatie voor mensen in de bijstand. Bredase raadsleden namen een kijkje in buurthuis De Nieuwe Gaffel. In buurthuis De Nieuwe Gaffel in Rotterdam loopt Betty Hiwat zelfverzekerd rond en wijst vrijwilligers aan waar ze de lunch neer moet zetten voor een delegatie van Bredase raadsleden. Hiwat is zelf ook vrijwilliger. Nadat ze vier jaar geleden in het buurthuis begon, is ze uitgegroeid tot een van de dragende krachten. Betaald krijgt ze er niet voor: Hiwat is bijstandsgerechtigde en doet het werk als 'tegenprestatie'. Hiwat oogt als iemand die ook in een betaalde baan tot haar recht zou kunnen komen. Dat is volgens haar echter een illusie. ,,Ik loop tegen de zestig en heb lichamelijke klachten. Er is geen werkgever die op mij zit te wachten\", zegt Hiwat. Maar ze is erg blij met het werk dat zij bij De Nieuwe Gaffel kan doen. Hiwat zal dan ook niet door gemeente Rotterdam onder druk worden gezet om te solliciteren naar een betaalde baan. ,,Als we constateren dat vrijwilligerswerk het hoogst haalbare is, accepteren we dat\", zegt de Rotterdamse PvdA-wethouder Richard Moti tegen de Bredase bezoekers. De gemeenteraadsleden zijn in Rotterdam om te bekijken hoe die gemeente met de verplichte tegenprestatie omgaat voor mensen die langdurig in de bijstand zitten. Rotterdam is daar mee begonnen in 2010 in enkele wijken en inmiddels gebeurt het in de hele stad. Breda wil nu ook een tegenprestatie gaan invoeren voor de circa 2200 mensen die langer dan vijf jaar in de bijstand zitten. Na diverse sessies in de gemeenteraad, neemt de politiek er volgende week een beslissing over. Wat de raadsleden in Rotterdam al snel duidelijk wordt gemaakt is, dat een tegenprestatie daar geen doel op zich is. Het gaat er vooral om mensen weer te activeren en deel te laten nemen aan de samenleving. Makkelijk is dat niet, zegt Cortessa Leider, die als activeringscoach in het Oude Westen werkt. ,,Vaak heb je te maken met mensen met multi-problematiek. Mensen met psychische of lichamelijk problemen, met taalachterstand of met schulden of een combinatie ervan. Soms zijn we al blij als mensen gewoon de deur weer uitkomen en een paar uur per week naar het buurthuis komen.\" Een tegenprestatie kan veel omvatten in Rotterdam: van een taalcursus en schilderen tot koken en kleding maken. Het komt allemaal langs tijden het bezoek van de Bredase raadsleden. In Rotterdam gelden mantelzorg en structureel vrijwilligerswerk ook als vormen van tegenprestatie. In de opzet die wethouder Boaz Adank (VVD) in Breda naar de gemeenteraad heeft gestuurd, zijn die alleen bij uitzondering toegestaan. Inmiddels hebben coalitiepartijen VVD, D66 en PvdA al aangegeven dat ze het plan op die punten willen aanpassen. Een ander verschil met Breda is dat Rotterdam een speciale afdeling heeft opgericht met activeringscoaches die zich uitsluitend richten op mensen die langdurig in de bijstand zitten. ,,Het is een hele specifieke groep, die veel aandacht vraagt\", zegt activeringscoach Leider. In Breda ligt de uitvoering vooralsnog bij de ambtenaren die álle bijstandsgerechtigden begeleiden. In Rotterdam zal de term 'tegenprestatie' binnenkort niet meer gebruikt worden. ,,In de beeldvorming denken mensen toch vaak aan verplicht papier prikken\", zegt wethouder Moti. ,,Daarom maken we er 'Prestatie 010' van, dat klinkt een stuk positiever.\"", "published_at": "2019-03-27"}
{"id": 10751908, "title": "Glimlach van Breda driedubbel terug. Dit jaar diverse edities van festival", "text": "In 2017 gold het meezingfestival De Glimlach van Breda als een soort doekje voor het bloeden. Tranen van Van Cooth hield een jaartje pauze, en zo kwamen liefhebbers van het Nederlandstalige lied alsnog aan hun trekken. Twee jaar later komt De Glimlach van Breda terug. Zelfs in drievoud. Tim Jené (TJ Events), eerder ook betrokken bij de door Freek Haverman en Jeroen Balkenende geïnitieerde eerste aflevering, heeft 'Glimlachen' gepland op 9 juni, 14 augustus en 9 november. ,,We beginnen op 9 juni met een miniversie, in café Ambiance aan de Haagweg. Daar treden Willem Barth, Jolanda Zoomer, de Bredanaars Sander Kwarten en Rinus Werrens op, plus een mystery guest\", aldus Jené. Op 14 augustus volgt tijdens de braderie Bruisend Ginneken de 'normale' versie, met optredens op twee podiums: één voor Oncle Jean en één bij de dorpspomp voor de cafés Moeke en Boerke Verschuren. ,,Voor die dag ben ik nog in gesprek met artiesten. Ook dat zullen zowel lokale als nationaal bekende zangers en zangeressen zijn.\" De editie op zaterdag 9 november moet de kers op de taart worden: De Glimlach van Breda XXL in evenementenhal Breepark. Vanaf 16.00 uur zijn daar optredens van artiesten als Jeroen van der Boom, Tino Martin, Marco Kanters, John West, Lange Frans, Anita Meijer, Samantha Steenwijk, Django Wagner, de Gebroeders Ko, Zonzo Basily en Quido van der Graaf. Freek Haverman, bedenker van de naam 'De Glimlach van Breda', zegt overigens dat hij niet betrokken is bij het vervolg. ,,Tim is er zonder mijn medeweten mee verdergegaan. Het was wel zo netjes geweest als hij me daar eerst van op de hoogte had gesteld. Tenslotte heb ik de naam verzonnen en destijds het eerste initiatief genomen. Hij vond dat blijkbaar niet nodig.'' ,,Tim heeft in 2017 hard meegewerkt aan die eerste editie, we hebben dat toen echt samen gedaan. Des te spijtiger vind ik het daarom dat hij nu doet alsof hij me niet begrijpt. Dit had beter gecommuniceerd kunnen worden. Maar goed, het is wat het is. Ik kijk verder naar de toekomst en naar nieuwe projecten en hoop oprecht voor Tim dat het een succes wordt.\" Voor 9 juni en 9 november is de voorverkoop inmiddels al gestart. Voor 9 juni zijn kaarten onder meer te koop bij café Ambiance. Voor de XXL-versie zijn kaarten verkrijgbaar via deglimlachvanbreda.nl.", "published_at": "2019-03-27"}
{"id": 10751912, "title": "Martelpartij in Wernhout in de uitzending Opsporing Verzocht", "text": "De 46-jarige man die vorig jaar in een villa in Wernhout op gruwelijke wijze werd mishandeld, houdt daar waarschijnlijk littekens aan over die nooit meer weggaan. Dat zei politiewoordvoerder Willem van Hooijdonk gisteravond in de uitzending van Opsporing Verzocht. De man werd op donderdag 22 november in de badkamer van de villa op gruwelijke wijze toegetakeld door hennepcriminelen. Zijn 38-jarige vriendin was ook aanwezig in de villa. Zij werd in een andere ruimte vastgehouden. Volgens Van Hooijdonk beseffen de man en vrouw nu pas welke risico's ze namen door op de villa te passen. ,,Ze weten nu ook wat hennepcriminelen kunnen doen als het even tegenzit.\" De politie beschikt over bewakingsbeelden waarop vier mensen te zien zijn. Van twee van hen is de identiteit bekend. De mannen spraken Nederlands met een accent. Vermoedelijk hadden ze een Belgische tongval. Volgens Van Hooijdonk zou de hennep mogelijk bestemd zijn voor de Belgische markt en komen de criminelen wellicht ook daar vandaan. Dat de bewakingsbeelden beschikbaar zijn, komt door een slimmigheidje van het mannelijke slachtoffer. Toen de criminelen verhaal kwamen halen moest hij de camerarecorder aan hen overhandigen, en wist hij het geheugenkaartje te verstoppen.", "published_at": "2019-03-27"}
{"id": 10750447, "title": "Nederland trapt niet op rem bij export WW-uitkeringen. Kamer legt zich knarsetandend neer bij nieuwe Europese regels", "text": "Polen of andere arbeidsmigranten uit de EU die in Nederland hebben gewerkt, mogen in de toekomst zes maanden WW in eigen land genieten. Nederland blijft mordicus tegen deze plannen, maar is niet bereid om in Brussel aan de 'noodrem' te trekken. Regeringspartijen in de Tweede Kamer leggen zich neer bij de waarschuwing dat Nederland de nieuwe Europese regels waarschijnlijk niet meer kan tegenhouden. Minister Wouter Koolmees van Sociale Zaken noemt een poging tot blokkade in deze kwestie niet alleen kansloos, maar acht die ook schadelijk voor Nederlandse belangen. Nederland verzet zich hevig tegen uitbreiding van de mogelijkheid om WW-uitkeringen mee te nemen naar een ander EU-land. In de praktijk komt de nieuwe regel erop neer dat bijvoorbeeld Poolse werknemers recht hebben om zes in plaats van drie maanden lang Nederlandse WW te krijgen in hun vaderland. Volgens Koolmees tart dit voorstel het 'rechtvaardigheidsgevoel', zei hij gisteren in de Tweede Kamer. Nederlandse uitkeringen liggen vaak hoger dan lonen in andere EU-lidstaten. Daardoor is er nauwelijks een prikkel om in eigen land actief op zoek te gaan naar werk en schiet bovendien de controle daarop tekort. Het tv-programma Nieuwsuur berichtte onlangs dat slechts 1 procent van de Polen die hun WW-uitkering meenemen in hun eigen land werk vindt. De angst bestaat dat louche 'tussenbureautjes' brood zien in de nieuwe regels en er een verdienmodel van willen maken. Koolmees spreekt van een 'graat in de keel', die niet uit te leggen is en bovendien schadelijk is voor de Europese Unie. Ook Duitsland, Oostenrijk, Denemarken, België en Luxemburg zijn volgens Koolmees tegen het voorstel. Desondanks leggen deze landen het waarschijnlijk af tegen een blok van voornamelijk zuidelijke en oostelijke lidstaten, dat onder aanvoering van Frankrijk hartstochtelijk voorstander is van de nieuwe Europese richtlijn. Nederland heeft weliswaar de mogelijkheid om een 'noodremprocedure' te starten, maar die zal er volgens Koolmees slechts toe leiden dat de kwestie op het bordje van minister-president Mark Rutte en collega-regeringsleiders komt. De stemverhoudingen in deze Europese Raad zullen echter niet anders zijn dan nu het geval is. Deze noodremprocedure is nog nooit van stal gehaald. Bovendien zijn de geraamde extra kosten van 16 miljoen euro, op een totaal WW-budget van 3,6 miljard, niet van dien aard dat zo'n zwaar middel gerechtvaardigd is, meent Koolmees. Door toch aan de noodrem te trekken, zonder dat de kans groter wordt dat Nederland zijn zin krijgt, schaadt Nederland andere belangen, vreest Koolmees. Welke dat zijn, maakt hij niet duidelijk. Chagrijn De coalitiefracties, plus PvdA en GroenLinks, steunen Koolmees, al steken zij hun chagrijn niet onder stoelen of banken. ,,We moeten ons sociale stelsel beschermen en niet in de uitverkoop zetten'', stelt VVD-Kamerlid Dennis Wiersma. Volgens hem is een noodremprocedure 'mosterd na de maaltijd' en kan Koolmees zijn energie beter stoppen in maatregelen om 'uitkeringstoerisme' tegen te gaan. Hij suggereert te sleutelen aan de WW-premie, die momenteel volledig door werkgevers wordt opgehoest. Ook zou volgens Wiersma de opbouw zo veranderd kunnen worden dat je pas recht krijgt op een hogere WW-uitkering 'als je laat zien dat je hier mee wilt doen'. Daarnaast zou Koolmees moeten kijken of er bij de hoogte van uitkeringen rekening kan worden gehouden met het prijspeil van het land waarin dit bedrag wordt uitgekeerd. In de Kamer klinkt ook kritiek op Koolmees. Volgens PVV-Kamerlid Leon de Jong doet de minister er in de praktijk niks aan om de richtlijn nog af te wenden. Hij vindt dat Koolmees 'ballen' moet tonen. Ook de SP vindt dat Koolmees alsnog alle middelen moet inzetten. ,,Deze trein rijdt op een muur af, trek aan de noodrem'', zo maant Kamerlid Jasper van Dijk. Koolmees is dat echter niet van plan.", "published_at": "2019-03-27"}
{"id": 10750589, "title": "Satire of leuzen, wat kan er door de beugel?. dreigementen politici", "text": "De politie heeft al jaren de handen volaan bedreigingen van politici. Al lijkt de verkiezingswinst van Forum voor Democratie de haat en nijd extra aan te wakkeren. Zelfs een spotprent van cartoonist Ruben Oppen-heimer werd misbruikt voor een oproep tot geweld. Politiek tekenaar Ruben Oppenheimer is resoluut: ,,Dit gaat een grens over.\" Hij deed gisteren bij de politie aangifte van bedreiging. En niet omdat hijzelf doelwit is, maar een van de figuren uit zijn laatste cartoon: Thierry Baudet. In een reactie op de tekening wenst een anonieme Facebookgebruiker de Forum voor Democratie-aanvoerder dood. ,,Er moet zo snel mogelijk iemand opstaan om deze neo-nazi ( ) en pro-raszuiver persoon van kant te maken'', staat te lezen onder de illustratie van zaterdag waarin Oppenheimer Baudet in een bruin legeruniform posteert, met hoge laarzen aan en een wereldbol op zijn wijsvinger, een scène die is geïnspireerd op de film The Great Dictator, waarin Charlie Chaplin de draak steekt met nazi-Duitsland, Hitler en Mussolini. Oppenheimer: ,,Ik wil niet dat iemand een tekening van mij misbruikt om geweld tegen een politicus te propageren. Dan kunnen ze zeggen van: 'die reactie is satire, het is met een knipoog bedoeld'. Maar dat lees ik er niet aan af. Hier wil ik niet mee worden geassocieerd.'' Dreigementen De afgelopen dagen waren er meer bedreigingen aan het adres van Baudet. De universiteit van Utrecht schorste vorige week een docent die de kreet 'Volkert, waar ben je' schreef onder een bericht over Forum voor Democratie. En maandag nog werd een 21-jarige vrouw uit Nijmegen aangehouden voor het scanderen van bedreigende leuzen, afgelopen zaterdag bij een demonstratie in Amsterdam. 'Als je Thierry dood wil schieten, zeg je paf ', riep ze tot grote afschuw van veel politici. Premier Mark Rutte noemde de uitlatingen 'totaal onacceptabel'. Al is het nog maar de vraag of de leus - hoe smakeloos, opruiend of intimiderend ook - strafbaar is. ,,Voor de strafbaarheid van een bedreiging is het nodig dat de boodschap de bedreigde vrees aanjaagt'', meldt hoogleraar strafrecht Henny Sackers van de Radboud Universiteit Nijmegen. ,,En voor opruiing is het nodig dat je andere mensen aanzet tot gewelddadig gedrag.'' Of dat in dit geval kan worden aangetoond, is nog onduidelijk. Wel speelt de context mee waarin de bedreiging is geuit. Een demonstratie lijkt deelnemers meer ruimte te geven als het gaat om vrije meningsuiting, maar tegelijkertijd kunnen deze uitlatingen niet los worden gezien van de Nederlandse politieke geschiedenis. ,,Dus ook de moord op Pim Fortuyn telt mee bij een beoordeling'', zegt emeritus hoogleraar strafrecht Theo de Roos. Cijfers Of er sinds de verkiezingswinst van Forum voor Democratie van vorige week woensdag een substantiële toename is van dreigementen en intimidaties, is onduidelijk. De partij zelf doet hierover 'geen mededelingen'. Ook de politie doet geen uitspraken over aangiften van specifieke partijen of politici, meldt een woordvoerder namens het Team Bedreigde Politici, dat zich speciaal hierop richt. Dit onderdeel van de politie Den Haag ziet in het algemeen wel een toename van het aantal bedreigingen, met 331 meldingen in 2017 tegenover 239 een jaar eerder. In grofweg drie op de tien gevallen beoordeelt het Openbaar Ministerie de dreigementen daadwerkelijk als 'strafbaar'. Zo kregen bedreigers van onder anderen D66-leider Alexander Pechtold, BIJ1-aanvoerster Sylvana Simons en VVD-premier Mark Rutte door de rechter (voorwaardelijke) cel-, taak- en werkstraffen opgelegd.", "published_at": "2019-03-27"}
{"id": 10751010, "title": "Britten en Europa: stugge relatie sinds de jaren 50", "text": "Wat is dat toch tussen Europa en de Britten? Een blik op de recente geschiedenis leert dat de huidige crisis niet uit de lucht komt vallen. stugge relatie sinds de jaren 50 Nee, dank u wel. Het is eind jaren 50. De vraag is of Groot-Brittannië alstublieft bij de zojuist opgerichte Europese Economische Gemeenschap wil komen. Daar zitten dan al zes landen bij (Duitsland, Frankrijk, Italië en de Benelux) die eerder verenigd waren in de Europese Gemeenschap voor Kolen en Staal, maar deze samenwerking verder willen verdiepen, op naar een écht verenigd Europa, zonder oorlog. En ze willen heel graag dat die andere grote jongen uit de buurt ook meedoet. Maar helaas, die heeft daar geen zin. Zelfs toen Winston Churchill vlak na de Tweede Wereldoorlog probeerde om zijn landgenoten warm te maken voor een Verenigde Staten van Europa, kreeg hij daar de handen niet voor op elkaar. ,,Het was alsof hij in het openbaar een scheet had gelaten\", herinnert een politicus uit die tijd zich. Een paar jaar later, het is begin jaren 60, krijgt de dan zittende Britse premier Harold Macmillan in de gaten dat het zijn land wel eens heel veel geld kan gaan kosten als het blijft weigeren zich aan te sluiten bij de EEG. De zes gaan steeds meer samenwerken, de Britten worden steeds meer buitengesloten. Nu zijn het de eilanders die toenadering zoeken. Althans, een deel van hen. De Labourpartij, dan in de oppositie, spreekt er schande van. Hoezo willen wij bij Europa horen? Dat willen wij helemaal niet, zegt Labour-leider Hugh Gaitskell. ,,Wij hebben een andere geschiedenis. Wij zijn met Europa verbonden, maar nog veel meer met de rest van de wereld. Dit wordt het einde van een duizendjarige geschiedenis.\" Britse Rijk Hij krijgt veel bijval, maar er is tegelijkertijd ontzetting. Er zijn namelijk ook Britten die zich realiseren dat de tijden van het Britse Rijk, dat rijk dat zo groot was dat zon er nooit onderging, simpelweg voorbij zijn. ,,Dat iemand nog altijd kan zeggen dat onze grenzen niet bij de Rijn liggen, maar ergens in de Himalaya is een vreselijke schok\", zegt Labour-politica Shirley Williams. Maar dan, in 1963, volgt er een minstens zo grote schok. Als Macmillan ondanks alle tegenwind in eigen land toch aanklopt bij de EEG, is het Frankrijk dat dwars ligt. En hoe! President Charles de Gaulle gaat er tijdens een legendarische persconferentie eens goed voor zitten. Minzaam legt hij uit wat er allemaal mis is met de 'insulaire' en 'maritieme' Britten. ,,Hun natuur, hun structuur, hun economie; alles is zo anders.\" Nee, dank u wel. Maar dan in het Frans. Als De Gaulle in 1970 sterft, proberen de Britten het weer. De zeer pro-Europese Edward Heath is dan premier en vindt in de Franse president Georges Pompidou een geestverwant. Samen spreken ze af dat de Britten bij de EEG komen. Maar dan breekt de hel los op het eiland. Veel politici voelen zich 'misleid, gefopt en bedrogen'. ,,Dit is het einde van duizend jaar onafhankelijkheid\", zegt de conservatief Enoch Powell. ,,Hier ben ik geen parlementariër voor geworden.\" En een Labour-politicus zegt dat hij onder geen beding wil dat Frans de voertaal wordt in Europa: ,,Non, merci beaucoup!\" Er wordt zelfs gescholden in het parlement! ('Bastard', naar het schijnt.) Heath zegt tegen Brussel dat hij de volmondige steun heeft van het volk, maar die heeft hij niet. Dat blijkt ook wel uit de vele demonstraties, waarin mensen slogans meedragen als 'Zeg nee tegen de interne markt' en 'No, nein, non!'. Omdat het parlement de afspraak nog moet goedkeuren, blijven de tegenstanders hoop houden. Maar Heath weet het pleit toch te winnen door pro-Europese Labour-parlementariërs voor zijn karretje te spannen. Telkens als er gestemd moet worden, zijn er plots enkele mensen naar de bioscoop of een museum. Het resultaat: op 1 januari 1973 hoort het Verenigd Koninkrijk officieel bij de EEG. Klaar nu? Nee, zeker niet. Later dat jaar breekt de oliecrisis uit, met stakingen en energietekorten, waardoor de toch al impopulaire regering van Heath in zwaar weer terecht komt. Hij schrijft nieuwe verkiezingen uit, hoort dwarse partijgenoten de mensen zelfs oproepen voor Labour te stemmen, en verliest. Labour wint, en de kleine Harold Wilson wordt premier. Hij besluit om het volk 'the last, final word' te geven over toetreding tot de EEG. Er komt, jawel, een referendum, het allereerste in de Britse geschiedenis. Spannend? Wordt het spannend? Nee, niet echt. Dankzij een succesvolle campagne winnen de voorstanders het van de tegenstanders (67 tegen 33 procent). De bedragen die ermee gemoeid zijn, zijn bijna schattig, en spreken boekdelen: het ja-kamp spendeert 1,5 miljoen pond, het nee-kamp slechts 133.000. De tegenstanders zullen die fout niet meer maken. Is het nu dan klaar? Nee, ook niet. Londen en Brussel blijven in de decennia die volgen over van alles en nog wat ruziën. Over geld bijvoorbeeld, als premier Thatcher vindt dat de Britten veel te veel betalen aan Brussel: ,,I want my money back!\" Uiteindelijk krijgt ze in 1984 de contributie met bijna de helft omlaag. Over wat - alweer - Thatcher 'de Europese superstaat' noemt: tijdens een toespraak in Brugge in 1988 zegt ze dat ze zich verraden voelt. Een economische unie is prima, vindt, ze maar de EEG mag onder geen beding een politieke unie worden. Ze zal zich 'met hand en tand' verzetten als de Britten macht moeten afstaan aan de Brusselse bureaucraten. Over de Europese Unie en de euro: de Britten zijn er wel bij als in 1992 in Maastricht de EU het levenslicht ziet, maar ze willen onder geen beding dat het woord 'federaal' in het akkoord komt. En ze willen alleen meedoen als ook wordt vastgelegd dat ze niet altijd mee hoeven doen. Vrijwel meteen laten ze weten dat ze liever hun eigen pond houden in plaats van de nieuwe gezamenlijke munt, de euro. Over bevoegdheden van de EU: premier Gordon Brown is er in 2007 als enige leider niet bij als in Lissabon het verdrag wordt ondertekend dat de EU-structuur danig verandert. Zo wordt individuele landen op een aantal gebieden hun vetostem ontnomen en komt er een president van de Europese Raad. Brown tekent twee uur later, in z'n eentje, achter gesloten deuren. Hij staat ook niet op de groepsfoto. Zelfs erkend euroscepticus Nigel Farage noemt dit 'tenenkrommend'. Over allerlei andere ergernissen: de arrogante bureaucraten (door niemand gekozen) in Brussel, de verspilling, het Europese Hof, de starheid, onzinnige regels (voor abnormale krommingen van bananen, bijvoorbeeld). Niet altijd helemaal terecht, maar wel heel effectief in het wapenarsenaal van de EU-haters. En over het federalisme: premier David Cameron leidt de Britten in 2009 uit de Europese Volkspartij, waarin ook het CDA zit, omdat die te Europees zou zijn. Ze zijn en blijven tegen een Europa dat te veel invloed heeft op hun eigen politiek. Onder druk van de eurosceptici in eigen land en eigen partij besluit Cameron in 2016 een referendum uit te schrijven: laat de Britten maar zelf kiezen of ze in de EU willen blijven. Chaos Nu is het drie jaar later en het Verenigd Koninkrijk staat op het punt de Europese Unie te verlaten. Het is een ongekende chaos op het eiland, maar uiteindelijk zien we niets wat ons zou kunnen verbazen. De Britten zijn, zoals al zo lang, tot op het bot verdeeld over hun houding ten aanzien van Europa. Beide kampen, Leave en Remain, gebruiken alle middelen om hun gelijk te krijgen. Er is een referendum nodig om een doorbraak te forceren. Er is een premier die afspraken maakt waarvan het nog maar de vraag is of het parlement ze wil goedkeuren. De halsstarrige houding van Europa (,,Jullie willen weg, wij niet\"; ,,Er is geen enkele ruimte meer voor onderhandelingen\"; ,,Jullie hebben een tweede kans gekregen, maar er komt geen derde\") doet in Londen meer dan vaag denken aan de arrogantie van De Gaulle destijds. Sommige dingen veranderen blijkbaar nooit.", "published_at": "2019-03-27"}
{"id": 10751989, "title": "Eindhovenaar topman bij CZ", "text": "Eindhovenaar Joep de Groot wordt de nieuwe bestuursvoorzitter van zorgverzekeraar CZ. Hij volgt per 1 mei Wim van der Meeren op. De Groot (48) is sinds 2010 lid van de raad van bestuur van CbusineZ, de innovatie- en participatiemaatschappij van CZ. De Groot studeerde informatiekunde aan de Universiteit van Tilburg. De Eindhovenaar is ook voorzitter van hockeyvereniging Oranje-Rood, maar daar stopt hij in april mee.", "published_at": "2019-03-27"}
{"id": 10751990, "title": "Testen op darmkanker is groot succes", "text": "Het bevolkingsonderzoek naar darmkanker is een groot succes. Dat blijkt vandaag uit onderzoek in opdracht van het RIVM. De poeptest onder senioren toont meer darmkanker aan dan voorzien en de opkomst is hoger dan verwacht. Als darmkanker vroeg wordt ontdekt, is de kans groter dat behandeling succes heeft. Door dit bevolkingsonderzoek verwacht het RIVM dat in de nabije toekomst jaarlijks 2250 sterfgevallen kunnen worden voorkomen. Bij het onderzoek, dat loopt sinds 2014, sturen mensen hun poep op ter controle (foto). Een test toont sporen bloed aan in die ontlasting. Een ongunstige uitslag betekent niet per se dat er sprake is van kanker, maar duidt wel op een verhoogde kans op kanker. Aanvullend onderzoek is dan nodig. Opkomst ,,We hadden een opkomst verwacht van ongeveer 60 procent en die blijkt in de praktijk te liggen op 72 procent'', vertelt Jaap van Delden, hoofd van het Centrum voor Bevolkingsonderzoek bij het RIVM. ,,Ook spoort de test 85 procent van de darmkankers op, terwijl wij vooraf slechts uitgingen van driekwart.'' Alle mannen en vrouwen van 55 tot en met 75 jaar krijgen elke twee jaar een uitnodiging. Na 3,85 miljoen inzendingen van tests tussen 2014 en 2017 werd bij ruim 180.000 mensen een kijkonderzoek in de darmen uitgevoerd. 42 procent bleek gevaarlijke poliepen te hebben en 8 procent al daadwerkelijk darmkanker. Volgens staatssecretaris Paul Blokhuis (preventie) is Nederland internationaal koploper op het terrein van darmkankerscreening. Blokhuis: ,,In geen enkel ander land wordt de test zo breed aangeboden en worden zulke waardevolle resultaten bereikt. We werken keihard door met betrokkenen om zo veel mogelijk sterfgevallen door darmkanker te voorkomen.'' De schaduwzijde is dat het vervolgdarmonderzoek na de poeptest, ook wel een colonoscopie genoemd, niet zonder risico is. Ondanks voorzorgsmaatregelen is perforatie van de darm niet uitgesloten, waardoor een inwendige bloeding kan ontstaan. Zo traden over een periode van vier jaar 136 ernstige complicaties op en vier dodelijke complicaties. Toch vielen de gemelde negatieve effecten per saldo erg mee, aldus Van Delden. ,,Alhoewel elke complicatie er natuurlijk één te veel is.'' Daarnaast blijkt de huidige darmkankertest zeer accuraat en blijven de kosten binnen de perken.", "published_at": "2019-03-27"}
{"id": 10751994, "title": "'Ontvoerder Hannah sjoemelt met paarden'. fraude paarden", "text": "Hij kwam in het nieuws toen hij zijn baby Hannah ontvoerde. En nu wordt er weer op Rowan S. gejaagd, vanwege paarden. De confrontatie loopt maandag compleet uit de hand. Désiree van Wijk uit Molenlanden is samen met twee medegedupeerden al de hele dag op zoek naar drie verdwenen paarden. Paarden die ze vanwege een verkoop hadden toevertrouwd aan Rowan S. Als Van Wijk de zoektocht eigenlijk al heeft opgegeven, ziet ze in Veghel Rowan puur toevallig rijden. De Zuid-Hollandse keert haar auto, haalt hem in en blokkeert hem de doorgang. Als haar vriendin uitstapt om verhaal te halen, gaat Rowan er vandoor: \"Hij beukte hard op mijn auto in. Toen hij genoeg ruimte had, is hij er vandoor gescheurd. Mijn vriendin moest aan de kant springen.\" Poging tot doodslag vindt Van Wijk, die daar gisteren ook aangifte van deed bij de politie. Die start nu een onderzoek. De heftige confrontatie zegt iets over hoe wanhopig de slachtoffers op zoek waren naar hun paarden, maar ook hoe paardenhandelaar Rowan vuil spel lijkt te hebben gespeeld. Van Wijk leert Rowan kennen via de website wijverkopenuwpaard.nl. Zij wil haar paard Hechicero verkopen, hij zegt de juiste contacten te hebben. Al snel heeft Van Wijk het gevoel dat er iets niet in de haak is. \"Op een gegeven moment kwam hij met allemaal smoesjes als ik een keer langs wilde komen om mijn paard te zien. Ik begon argwanend te worden.\" Uiteindelijk neemt hij de telefoon niet meer op. De man aan wie ze haar paard toevertrouwde, blijkt spoorloos. Evenals haar paard. Als ze het verhaal wereldkundig maakt via Facebook krijgt ze contact met nog twee mensen die zeggen op dezelfde manier te zijn opgelicht. Na wat zoekwerk online stuitten de drie op de foto van Rowan S. Soms zonder balkje voor zijn ogen, soms met. Dat laatste heeft alles te maken met de klopjacht die de politie een jaar geleden op touw zet als S. in Eersel zijn uit huis geplaatste dochter ontvoert. Baby Hannah, die verblijft bij een pleeggezin, is plotseling landelijk nieuws. Rowan S. en zijn toenmalige partner krijgen in september een jaar cel opgelegd, waarvan vier maanden voorwaardelijk. Ten tijde van de uitspraak heeft S. overigens al een groot deel van die straf in voorarrest uitgezeten. In diezelfde man op de politiefoto's herkennen de gedupeerden nu de man die met hun paarden aan de haal ging. Ze ontdekken ook dat het niet de eerste keer is dat hij van oplichting wordt beticht. Een jaar geleden deden tientallen mensen al aangifte bij de politie in Gemert. Hij zou samen met zijn toenmalige vriendin auto's hebben proberen los te peuteren, evenals paarden en allerlei rekeningen niet hebben betaald. Een jaar later lijkt de geschiedenis zich te herhalen. S. zelf ontkent de oplichting, laat hij via zijn advocaat Jan-Hein Kuijpers weten. \"Hij gaat volgende week zijn verhaal doen bij de politie\", aldus Kuijpers. \"Volgens hem is er sprake van een civiele zaak (een zakelijk conflict, red.) in plaats van een strafrechtelijke zaak.\" Ook het verhaal over de 'poging tot doodslag' trekt Kuijpers in twijfel. \"Ik was er natuurlijk niet bij, maar het verhaal zoals ik het van mijn cliënt heb gehoord was in ieder geval heel anders. Ook dat zal hij bij de politie uit de doeken doen.\" De vraag die overblijft, is waar de paarden zijn gebleven. Désiree van Wijk heeft als enige haar dier terug. Daar was overigens wel een drugstransactie-achtige afspraak op een parkeerplaats in Wassenaar voor nodig. Na haar Facebook-bericht wordt Van Wijk namelijk getipt door een handelaar uit Bergen op Zoom die haar paard korte tijd in eigendom heeft gehad. \"Hij zei dat hij mijn paard voor duizend euro had gekocht. Een schijntje van wat Hechicero écht waard is. Zelf had hij het weer doorverkocht.\" Alleen ziet de nieuwe eigenaar geen enkele vorm van contact zitten. Uit pure wanhoop doet Van Wijk daarop het voorstel om haar paard voor 4.000 euro - zoveel zou hij ervoor hebben betaald - terug te kopen. De deal wordt maandagavond beklonken, Van Wijk moet naar een parkeerplaats in Wassenaar komen. \"Ik vertrouwde het voor geen meter. Ik had 4.000 euro bij me, straks werd ik overvallen. Dus ik had de politie getipt.\" Zodra de eigenaar de agenten ziet, keert hij zijn wagen en gaat er vandoor. Volgens Van Wijk is het aan de politie te danken dat ze nu toch haar paard terugheeft. \"Die heeft hem gebeld en hem overtuigd om zijn afspraak na te komen, omdat het anders een strafrechtelijke zaak zou worden. Hij is daarop toch naar de parkeerplaats gekomen. Ik heb hem de 4.000 euro gegeven en hij heeft de chauffeur gebeld die mijn paard vervolgens kwam brengen.\" Extra pijnlijk is de constatering dat er al die weken slecht voor haar paard is gezorgd. Hechicero blijkt namelijk een infectie aan de luchtwegen te hebben en 40 graden koorts. Van Wijk: \"Dat doet me misschien nog wel het meest pijn. Dat ze me hebben proberen op te lichten en dat ik geld kwijt ben geraakt, is klote. Maar dat ze zo slecht voor mijn paard hebben gezorgd vind ik verschrikkelijk.\"", "published_at": "2019-03-27"}
{"id": 10749080, "title": "Lege Kuip dreigt bij afscheid. Vuurwerkstraf bij slotduel Van Persie en Van Bronckhorst?", "text": "Robin van Persie en Giovanni van Bronckhorst die voor lege tribunes afscheid nemen bij Feyenoord. Het is een reëel doemscenario, nu een nieuwe sanctie onderweg is wegens het afsteken van vuurwerk door Rotterdamse fans. Hardop spreken ze het niet uit. Dat zou niet slim zijn. Je kunt de tuchtcommissie van de KNVB maar op een idee brengen. Maar nu de aanklager van de KNVB al een tijdje bezig is met zijn onderzoek naar de gebeurtenissen bij de start van de bekerwedstrijd tussen Feyenoord en Ajax (0-3), houden de beleidsbepalers in de Kuip hun hart vast. Welke straf ploft er eerdaags op de deurmat wegens het afsteken van vuurwerk? Voor de duidelijkheid alles nog even op een rijtje. Volgende week speelt Feyenoord in de Kuip tegen Heerenveen en de tuchtcommissie heeft bepaald dat vak S, waar het meest fanatieke deel van de aanhang is gehuisvest, helemaal leeg moet blijven. Bovendien moest er 15.000 euro worden overgemaakt naar Zeist. Dit omdat de aanhang van de Rotterdammers vuurwerk afstak in december tijdens de wedstrijd tegen PSV (2-1). Omdat de fanatieke aanhang datzelfde deed rond de competitiewedstrijd tegen Ajax (6-2) plofte er ook al een rekening van 25.000 euro neer in de Kuip. Maar tijdens de bekerwedstrijd op 27 februari werd er nog veel meer vuurwerk afgestoken dan tijdens de twee wedstrijden waar Feyenoord vanuit Zeist al voor is bestraft. Wat doet de KNVB deze keer? Stel dat de Kuip een wedstrijd helemaal leeg moet blijven? Daar vrezen ze in Rotterdam-Zuid wel voor. En als de KNVB de regels heel strikt hanteert, wat zijn dan de gevolgen van zo'n straf voor het afscheid van trainer Giovanni van Bronckhorst en aanvoerder Robin van Persie? De tuchtcommissie voegt vaak schriftelijk de volgende regel toe aan een straf: de sanctie moet worden uitgevoerd 'de eerstvolgende wedstrijd vier weken na' en dan volgt doorgaans de datum waarop de uitspraak is gedaan. Bij Feyenoord kregen ze de straf voor het lege vak S op 4 maart binnen en dus is het treffen met Heerenveen op 4 april de gelegenheid waarbij de straf wordt uitgevoerd. Feyenoord kan theoretisch nog verzeild raken in de play-offs om Europees voetbal, maar normaliter speelt de club na de wedstrijd tegen Heerenveen nog maar driemaal in eigen stadion, tegen Heracles (13 april), AZ (20 april) en ADO Den Haag (12 mei, de laatste competitieronde). Stel dat de KNVB wederom vakken of misschien wel een heel stadion leeg wil hebben. Kunnen ze het in Zeist dan maken om dat op 12 mei te doen, de dag dat Robin van Persie (35) afscheid neemt als profvoetballer? De dag dat het publiek nog eenmaal de topscorer aller tijden van Oranje in actie kan zien? De dag ook waarop Giovanni van Bronck horst de deur van de Kuip achter zich dicht trekt. De trainer die de prijzenkast van Feyenoord binnen een paar jaar tijd stevig aanvulde, met de landstitel van 2017 als absoluut hoogtepunt. En stel dat ze de eventuele sanctie - ze rekenen in de Kuip zeker niet op clementie vanuit Zeist, maar hopen vooral op slechts een boete - doorschuiven naar komend seizoen. Moet de nieuwe trainer Jaap Stam dan aftrappen met lege vakken in het stadion? Van Bronckhorst omschrijft het dilemma. ,,Iedereen vindt het mooi'', zegt hij over het vuurwerk kort voor een wedstrijd of, zoals in de Champions League tegen Napoli vorig seizoen, in de slotfase van een wedstrijd. ,,Ook ik vind het mooi als ik het veld op loop. Maar dan praat ik puur over wat het met het team kan doen. Maar uiteindelijk moet het niet zo zijn dat je met lege plekken in het stadion komt te zitten. Dan werkt het de ene week goed, hoewel het verboden is, maar uiteindelijk moet je dan toch voor een leeg vak spelen. Er loopt nu nog een zaak bij de tuchtcommissie. Uiteindelijk is dat niet positief voor mij, voor de club en voor de spelers. In een stadion met lege plekken spelen, is gewoon nooit goed.''", "published_at": "2019-03-27"}
{"id": 10749175, "title": "Vakbonden snel terug aan tafel. Commentaar | Hans van Soest", "text": "De vakbonden hebben een nieuwe stakingsdag uitgeroepen voor hun pensioenprotest. Het wordt 29 mei, pas over twee maanden. Dat is twee dagen nadat de leden van de Provinciale Staten de Eerste Kamer kiezen. Maar bonden moeten het pensioendossier niet zo schaamteloos verknopen met verkiezingen. Al jaren wordt er overlegd tussen kabinet, werkgevers- en werknemersorganisaties over ons pensioenstelsel. Nu is dat nog ingericht op een werkelijkheid die niet meer bestaat: iemand die zijn hele leven bij hetzelfde bedrijf in dienst is en zo een fatsoenlijke oudedagsvoorziening bovenop zijn AOW bijeen spaart. Werknemers wisselen veel van baas en zitten daardoor met zogeheten gaten in hun pensioenopbouw. Een steeds groter deel van de werknemers bouwt zelfs helemaal geen pensioen op, omdat ze bijvoorbeeld zzp'er zijn. En de huidige opgebouwde rechten zijn niet zo veel waard als in het verleden werd voorgespiegeld. Fondsen indexeren niet of moeten straks zelfs korten, omdat er te weinig geld in de pensioenpotten zit om volgens de huidige regels te kunnen garanderen dat er ook wat overblijft voor toekomstige generaties. Fondsen waarbij de bonden overigens vaak zelf in het bestuur zitten. Het overleg ligt straks alweer een half jaar stil omdat de bonden eind vorig jaar boos wegliepen van de onderhandelingstafel. Ze vinden dat de politiek eindelijk werk moet maken van de nooit nagekomen belofte dat mensen met een zwaar beroep zouden worden uitgezonderd van de verhoging van de AOW-leeftijd. Dat bonden daar nog boos over zijn, is terecht. Maar ze vertegenwoordigen de belangen van hun leden niet door weg te blijven van de onderhandelingstafel. Partijen hopen dat het kabinet hen straks tegemoetkomt doordat die voor een nieuwe pensioenwet in de Eerste Kamer afhankelijk is van andere partijen. Maar bonden moeten dit dringende probleem niet een half jaar laten versloffen, alleen maar in de hoop dat de aan hen gelieerde linkse partijen straks meer invloed krijgen. Zonder akkoord moet er waarschijnlijk al volgend jaar op miljoenen pensioenen worden gekort. Geen reden dus om te dralen voor al die mensen die elke maand hun contributie aan de bond overmaken.", "published_at": "2019-03-27"}
{"id": 10749180, "title": "Tijd voor nuchtere kijk", "text": "Een goede brief, zonder meer. Maar toch valt de naam FvD weer. Ik geloof dat er weinig mensen zijn die niet zien dat CO2-uitstoot het klimaat verandert. Waar het FvD zich sterk voor maakt, is heel wat anders. Linkse drammers, minister Wiebes met zijn plannen en het vooruitzicht om van het gas te gaan, hebben mensen doen nadenken. Gemeenten gaan met de plannen van Wiebes mee, waardoor iedereen voor enorme kosten kan komen te staan. Het minimale effect, 0,0007 procent reductie dat Nederland daarmee levert in het mondiale klimaat, heeft daar ook mee te maken. Als klap op de vuurpijl kwam Prem Radhakishun nog even schreeuwen bij de DWDD met links Nederland en toen was voor mij de maat vol. Dat de VVD een week voor de verkiezingen van standpunt veranderde, heeft daar ook mee te maken. En ja, dan blijft er weing over en stem je op FvD. Of zij het waarmaken, is afwachten maar het is wel een heel duidelijk signaal. En dat gas kunnen wij net zo goed uit Rusland of Noorwegen halen en heeft niets te maken met de klimaatverandering. Nederland is toe aan een meer nuchtere kijk en wat minder dromerig besluiten. J. Lansbergen, Berkel en Rodenrijs.", "published_at": "2019-03-27"}
{"id": 10749186, "title": "Voor de truckers is het vandaag erop of eronder. opinie", "text": "Vrachtwagenchauffeurs worden tegen elkaar uitgespeeld in de geliberaliseerde Europese markt. Agnes Jongerius wil dat er een einde komt aan deze 'georganiseerde uitbuiting' en legt uit hoe dat kan. Het is vandaag erop of eronder voor vrachtwagenchauffeurs. Welk loon krijgt een chauffeur straks, hoelang worden de werkweken en hoe vaak krijgt een chauffeur zijn welverdiende rust? Dat staat vandaag op het spel in het Europees Parlement. Al twee keer eerder is het daar gelukt om verslechteringen van de arbeidsvoorwaarden van chauffeurs te stoppen. Het kwartje kan ook nu de goede kant op vallen, maar alleen als ook de christendemocratische partijen kiezen voor een sociaal Europa. Op een willekeurige parkeerplaats langs de snelweg zie je de lange rijen met vrachtwagens staan. Langs de A13 bij Delft sprak ik met Roemeense chauffeurs. In kleine busjes, die dag en nacht doorjakkeren, worden ze naar Nederland gebracht om de vrachtwagen over te nemen van de chauffeur wiens dienst erop zit. Het is hun beurt om maanden achtereen in die vrachtwagen te leven en te slapen, in West-Europa, voor Roemeense salarissen. Om elke euro uit te sparen douchen ze niet - dat kost langs de snelweg immers al gauw twee euro per douchebeurt - en koken ze hun maaltje op een gasbrandertje naast de truck. Weer of geen weer. Vrachtwagenchauffeurs worden zo tegen elkaar uitgespeeld, want geen Nederlandse chauffeur kan daar tegenop. De transportopdrachten komen vanuit de Rotterdamse haven. Maar van Roemeense lonen kan je in Nederland niet leven. Het zijn overigens vaak Nederlandse bedrijven die bijvoorbeeld in Slowakije een brievenbusvestiging hebben opgezet, op zoek naar constructies om zo min mogelijk loon te hoeven betalen. Door een einde te maken aan deze georganiseerde uitbuiting stopt ook de oneerlijke concurrentie voor de Nederlandse transportondernemers die niet mee willen doen aan een race naar de bodem. Het is een keuze of chauffeurs een eerlijk loon gaan verdienen conform de cao van het land waar ze rijden. We moeten de digitale tachograaf, een slim meetkastje in de vrachtwagen, zo snel mogelijk invoeren, zodat daarop te handhaven valt. Het is een keuze of je truckers drie lange werkweken achter elkaar wilt laten doorwerken en hen wegstopt in hun vrachtwagencabine, of dat je voor voldoende rust zorgt. Het oprekken van de werkroosters, zoals de christendemocraten eerder voorstelden, doet vermoeden aan welke kant zij staan. Vandaag valt het besluit. Leggen we een bodem in de markt waardoor chauffeurs een fatsoenlijk bestaan krijgen en we oneerlijke concurrentie op arbeidsvoorwaarden tegengaan? Of gaat de liberalisering van de transportmarkt gierend hard door. Met de Nederlandse én de Roemeense chauffeurs in het achterhoofd druk ik vandaag op mijn stemkastje. Nu is het aan de christendemocraten om kleur te bekennen. Kiezen zij voor de mens of voor de markt? Agnes Jongerius is Europarlementariër voor de PvdA.", "published_at": "2019-03-27"}
{"id": 10749893, "title": "Rampzalig. Column Nynke de Jong", "text": "Je zult dezer dagen maar correspondent in Afrika zijn, om verslag te doen van de ravage die cycloon Idai heeft veroorzaakt. De situatie is er rampzalig. Zo'n 3000 vierkante kilometer land staat onder water. Hoeveel mensen zijn omgekomen door het wassende water, is niet duidelijk en zal waarschijnlijk ook nooit duidelijk worden. 483.000 mensen hebben geen dak meer boven hun hoofd. Duizenden Mozambikanen zijn van daken en uit bomen gehaald, mensen die daar al dagen zaten. Die overlevers moeten nu gevoed worden, maar ook die hulp komt heel erg moeilijk op gang. Zelfs de meest ervaren hulpverleners spreken over een ramp van ongekende omvang. Naast de verwoestingen in Mozambique hield Idai ook huis in Zimbabwe en Malawi. De journalisten ter plaatse maken telkens de vergelijking met orkaan Katrina, die in 2005 onder andere in New Orleans enorme schade aanrichtte. De correspondenten schrijven het op, maken televisiereportages, maar de verhalen belanden ergens halverwege het Acht Uur Journaal. Ons land is te druk met vaderlandse politiek en aanslagen. Bram Vermeulen van het Journaal probeert ons bij te praten over een ramp, en wij vragen ons af wat die uil van Minerva nou eigenlijk betekende. Ik schrijf hier nu ook pas over, terwijl het water al op 15 maart Mozambique verzwolg. Ja, Katrina, die maakte wel indruk. Maar dat was in Amerika, een land dat we zo goed kennen door de televisie, een land waar je misschien wel eens op vakantie bent geweest. Er zijn weinig Nederlanders die net zoveel feeling bij Mozambique hebben. Die het op de wereldkaart kunnen aanwijzen. En dus belandt het nieuws halverwege het journaal. Het is het lot van de Niet Mediagenieke Ramp. Een ramp op onbekend terrein. Ergens in Afrika. Maar waar mensen wonen die net zoals wij gewoon een huis hadden, en werk, en familie en vrienden. En die door het water alles kwijt zijn geraakt. Wat kunnen zij eraan doen dat ze, vanuit Nederlands oogpunt, niet mediageniek genoeg zijn? 'We wilden aandacht besteden aan jullie ellende, maar Hans Wiegel wordt informateur in Zuid-Holland, en dat is óók belangrijk.' Giro 7244. Voor al die niet-mediagenieke mensen in dat verre, verre land.", "published_at": "2019-03-27"}
{"id": 10749901, "title": "Robine en Renske tóch beloond voor vinden bronzen veulen", "text": "De Montfoortse Robine van Engelen (8) en Renske Groenendijk (9), die afgelopen weekend een gestolen bronzen paard vonden maar hiervoor geen beloning ontvingen, krijgen van alle kanten kadootjes en uitjes aangeboden. Gabriël Sterk, de kunstenaar die 2000 euro zou hebben beloofd voor degene die het kunstwerk bij hem terug zou brengen, krijgt op sociale media veel hoon over zich heen. Fred van Engelen, vader van een van de meisjes, is overdonderd door alle aanbiedingen en reacties. ,,Het is leuk dat mensen meeleven. Hartverwarmend. Dat verwacht je niet.'' Van Radio 538 kregen de twee vindsters gistermorgen samen met hun andere familieleden een bezoekje aan de Efteling. Een voorstel voor een dagje naar het pretpark in Kaatsheuvel komt van Utrechter André van Schie. De gemeente, eigenaar van het bronzen paard, denkt na wat ze als gebaar van dank voor haar twee jeugdige inwoners kan doen. Het 80 kilo zware bronzen paard van kunstenaar Gabriël Sterk werd twee weken geleden gestolen van het schoolplein van basisschool De Graaf Jan in Montfoort. Robine en haar nichtje Renske zagen zaterdag tijdens het spelen op het schoolplein het beeld in de bosjes naast de school liggen. De meiden dachten dat zij in aanmerking kwamen voor de beloning van 2000 euro, die de kunstenaar in het vooruitzicht had gesteld. Maar Sterk liet bij nader inzien weten dat het bedrag bedoeld was als 'lokkertje' voor de dieven. ,,Ik wilde proberen te voorkomn dat het als schroot zou worden verkocht'', zegt de kunstenaar, die in Frankrijk woont. ,,Dit is al het derde beeld dat van mij in Nederland is gestolen.'' Het idee om de vinder 2000 euro aan te bieden, was een val, aldus Sterk. Utrechter Van Schie las gisteravond op de website van deze krant het verhaal en nam contact op met de vader van een van de meisjes. ,,Zij hebben iets belangrijks gedaan door iets wat gestolen is, terug te brengen. Dat moet worden beloond.'' Van Schie roept de kunstenaar op om een afgietsel van het bronzen veulen te maken. ,,Als het kunstwerk je zo na aan het hart ligt, maak er dan een afgietsel van. Voor het geval het weer wordt gestolen.'' De geloofwaardigheid van de kunstenaar heeft een deuk opgelopen, stelt hij. Sterk roept alle mensen die hem op social media uitschelden op 5 euro aan de meisjes geven. ,,Dat zou een meer vriendelijk gebaar zijn.''", "published_at": "2019-03-27"}
{"id": 10750588, "title": "Paf-roeper heeft spijt van alle commotie. DEMONSTRATIE", "text": "De 21-jarige vrouw uit Nijmegen die werd aangehouden voor het bedreigen van Thierry Baudet, is gisteravond vrijgelaten. Ze komt volgende maand voor de politierechter. De vrouw heeft bij de politie verklaard spijt te hebben van haar uitlatingen en 'de impact ervan te hebben onderschat'. De vrouw riep afgelopen zaterdag tijdens een anti-racismedemonstratie in Amsterdam 'Als je Thierry dood wilt schieten, zeg dan paf'. Een cameraploeg registreerde de leus. Twee dagen later hield de politie de vrouw aan in voormalig krakersbolwerk De Grote Broek in Nijmegen. Baudet zelf verscheen gisteren voor het eerst voor de camera sinds de ophef over de bedreiging aan zijn adres. Op de dreigementen wilde hij niet ingaan, maar hij zei wel dat er wat hem betreft 'hysterisch' is gereageerd op zijn verkiezingsoverwinning van vorige week. ,,Je kunt gewoon een kop koffie met mij drinken. Ik sta altijd open voor een gesprek. Er is niet veel reden om zo hysterisch te doen. Van gescheld zie ik de meerwaarde niet in.'' Baudet benadrukte dat zijn partij in de provincies wil samenwerken met andere partijen. ,,Ik denk dat we ons de komende weken van onze constructieve kant laten zien. Dat we niet alleen kritiek hebben. We staan ervoor open om verantwoordelijkheid te nemen.''", "published_at": "2019-03-27"}
{"id": 10750666, "title": "Satire of leuzen, wat kan er door de beugel?. DREIGEMENTEN - POLITICI", "text": "De politie heeft al jaren de handen volaan bedreigingen van politici. Al lijkt de verkiezingswinst van Forum voor Democratie de haat en nijd extra aan te wakkeren. Zelfs een spotprent van cartoonist Ruben Oppen-heimer werd misbruikt voor een oproep tot geweld. Politiek tekenaar Ruben Oppenheimer is resoluut: ,,Dit gaat een grens over.\" Hij deed gisteren bij de politie aangifte van bedreiging. En niet omdat hijzelf doelwit is, maar een van de figuren uit zijn laatste cartoon: Thierry Baudet. In een reactie op de tekening wenst een anonieme Facebookgebruiker de Forum voor Democratie-aanvoerder dood. ,,Er moet zo snel mogelijk iemand opstaan om deze neo-nazi ( ) en pro-raszuiver persoon van kant te maken'', staat te lezen onder de illustratie van zaterdag waarin Oppenheimer Baudet in een bruin legeruniform posteert, met hoge laarzen aan en een wereldbol op zijn wijsvinger, een scène die is geïnspireerd op de film The Great Dictator, waarin Charlie Chaplin de draak steekt met nazi-Duitsland, Hitler en Mussolini. Oppenheimer: ,,Ik wil niet dat iemand een tekening van mij misbruikt om geweld tegen een politicus te propageren. Dan kunnen ze zeggen van: 'die reactie is satire, het is met een knipoog bedoeld'. Maar dat lees ik er niet aan af. Hier wil ik niet mee worden geassocieerd.'' Dreigementen De afgelopen dagen waren er meer bedreigingen aan het adres van Baudet. De universiteit van Utrecht schorste vorige week een docent die de kreet 'Volkert, waar ben je' schreef onder een bericht over Forum voor Democratie. En maandag nog werd een 21-jarige vrouw uit Nijmegen aangehouden voor het scanderen van bedreigende leuzen, afgelopen zaterdag bij een demonstratie in Amsterdam. 'Als je Thierry dood wil schieten, zeg je paf ', riep ze tot grote afschuw van veel politici. Premier Mark Rutte noemde de uitlatingen 'totaal onacceptabel'. Al is het nog maar de vraag of de leus - hoe smakeloos, opruiend of intimiderend ook - strafbaar is. ,,Voor de strafbaarheid van een bedreiging is het nodig dat de boodschap de bedreigde vrees aanjaagt'', meldt hoogleraar strafrecht Henny Sackers van de Radboud Universiteit Nijmegen. ,,En voor opruiing is het nodig dat je andere mensen aanzet tot gewelddadig gedrag.'' Of dat in dit geval kan worden aangetoond, is nog onduidelijk. Wel speelt de context mee waarin de bedreiging is geuit. Een demonstratie lijkt deelnemers meer ruimte te geven als het gaat om vrije meningsuiting, maar tegelijkertijd kunnen deze uitlatingen niet los worden gezien van de Nederlandse politieke geschiedenis. ,,Dus ook de moord op Pim Fortuyn telt mee bij een beoordeling'', zegt emeritus hoogleraar strafrecht Theo de Roos. Cijfers Of er sinds de verkiezingswinst van Forum voor Democratie van vorige week woensdag een substantiële toename is van dreigementen en intimidaties, is onduidelijk. De partij zelf doet hierover 'geen mededelingen'. Ook de politie doet geen uitspraken over aangiften van specifieke partijen of politici, meldt een woordvoerder namens het Team Bedreigde Politici, dat zich speciaal hierop richt. Dit onderdeel van de politie Den Haag ziet in het algemeen wel een toename van het aantal bedreigingen, met 331 meldingen in 2017 tegenover 239 een jaar eerder. In grofweg drie op de tien gevallen beoordeelt het Openbaar Ministerie de dreigementen daadwerkelijk als 'strafbaar'. Zo kregen bedreigers van onder anderen D66-leider Alexander Pechtold, BIJ1-aanvoerster Sylvana Simons en VVD-premier Mark Rutte door de rechter (voorwaardelijke) cel-, taak- en werkstraffen opgelegd.", "published_at": "2019-03-27"}
{"id": 10751717, "title": "'NS en ProRail moeten leveren'. Staatssecretaris Van Veldhoven geeft geen extra geld voor haperend flitsspoor", "text": "Het kabinet komt niet met extra geld over de brug om de frequente treinuitval en vele vertragingen op het flitsspoor HSL op te lossen. NS en ProRail moeten stoppen met klagen en de problemen eerst zelf aanpakken. Het is alsof de duvel ermee speelt. Op het moment dat staatssecretaris Stientje van Veldhoven (Spoor) in deze krant haar toekomstvisie op de HSL-Zuid ontvouwt, ligt de IC Direct er weer eens uit. Het is toevallig net de dag dat de NS claimt de mysterieuze softwarebug in de locomotieven op het flitsspoor te hebben opgelost. Dat probleem leidde afgelopen driekwart jaar tot honderden stilvallende treinen tussen Amsterdam en de Belgische grens. De betrouwbaarheid van de snelle route kelderde daardoor naar een zeer magere 80 procent. Ruim onder het wettelijke minimum en beduidend lager dan het gewone spoornet. Zelf weigert de staatssecretaris daarom gelijk de vlag uit te hangen over het opgeloste softwareprobleem. ,,Het zou fantastisch nieuws voor de reiziger zijn als het inderdaad zo is. Reizigers merkten afgelopen tijd dat de betrouwbaarheid van de IC Direct enorm is gedaald.\" De vraag is hoe de betrouwbaarheid permanent omhoog kan. Volgens vervoerder NS en spoorbeheerder ProRail kan dat enkel met veel geld. Beide organisaties beweren alles uit de kast te trekken om de knelpunten op de hogesnelheidslijn aan te pakken. Zo zijn er inmiddels speciale verbeterteams en is er een helpdesk voor gestrande machinisten opgetuigd. De hogesnelheidslijn is daarmee een 'uitgeknepen sinaasappel', verklaarde NS-baas Roger van Boxtel eerder. Het kabinet noemde hij 'een teleurstellende Sinterklaas' omdat een grote investering uitblijft. ProRail vindt dat 'de bal nu bij de staatssecretaris ligt'. Minimaal 700 miljoen euro moet erbij, blijkt uit de recent verschenen Lange termijnvisie HSL. Alleen dan zijn enkele fikse knelpunten op te lossen. Maar eigenlijk zijn er miljarden euro's vereist om het flitsspoor in topconditie te krijgen, meent ProRail-baas Pier Eringa. Van Veldhoven, normaliter de redelijkheid zelve, is het gebedel beu. ,,Van Boxtel weet goed dat Sinterklaas niet bestaat\", kaatst ze de bal terug. Over Eringa zegt ze: ,,Iedereen kent Pier en weet dat hij het mooi vindt om zaken als een soort Pietje Bell in de media op te schudden.\" Volgens Van Veldhoven moeten NS en ProRail eerst maar eens leveren, door de softwareproblemen aan te pakken en nieuwe treinen in te zetten. ,,De prestaties van de IC Direct moeten robuust omhoog, ik wil minder pieken en dalen.\" Ze wijst op de Eurostar en de Thalys. ,,Die rijden over hetzelfde HSL-spoor en vallen zelden uit. Het zou ook verstandig zijn als NS bij Eurostar en Thalys aanklopt om van hen te leren. Hoe doen zij het? Kan de training van machinisten worden verbeterd?\" De staatssecretaris ziet ruimte voor flinke verbetering van de prestaties. Zo heeft NS 79 nieuwe IC Directs besteld bij fabrikant Alstom. Deze locomotieven komen vanaf 2021 op het spoor. ,,Die treinen zijn al veel beter geschikt voor de HSL, ik verwacht daar véél van.\" Verder is er de 60 miljoen euro die het vorige kabinet uittrok voor verbeteringen op de hogesnelheidslijn. Bedoeling is bijvoorbeeld dat hiermee windschermen bij het Hollands Diep worden geplaatst. Bij stormachtige wind kan de IC Direct nu niet, of veel minder hard rijden. Die windschermen zijn er overigens nog steeds niet. ,,Ik snap dat mensen zeggen: een windscherm, hoe complex kan zoiets zijn? Maar het blijkt complexer dan gedacht, ze moeten echt goed werken.\" ,,NS en ProRail moeten eerst laten zien dat ze er alles aan hebben gedaan\", concludeert Van Veldhoven. Daarna sluit de bewindsvrouw extra investeringen niet uit. ,,Maar ik moet bij elke euro goed kijken waar die voor de reiziger het meeste oplevert.\" Desalniettemin lijken meer middelen voor het spoor niet onlogisch. Het aantal reizigers zal komende twintig jaar verdubbelen, blijkt uit Van Veldhovens eigen Toekomstbeeld Openbaar Vervoer 2040. En de IC Direct was vorig jaar de snelst groeiende NS-route, het aantal reizigers steeg met een kwart. Vindt de staatssecretaris het dan niet jammer dat ze geen Sinterklaas kan spelen, zoals NS-baas Van Boxtel vraagt? ,,Dit kabinet investeert als eerste in lange tijd extra in het spoor. Natuurlijk wil elke minister en staatssecretaris graag meer geld. Maar dat gaat nu eenmaal niet altijd. Mensen teleurstellen, is het lot van elke bewindspersoon.\"", "published_at": "2019-03-27"}
{"id": 10751719, "title": "Geplaagde Boeing 737 MAX 8 maakt noodlanding in Orlando", "text": "Een Boeing 737 MAX 8 van Southwest Airlines heeft gisteren een noodlanding gemaakt op het vliegveld van het Amerikaanse Orlando. Het toestel had alleen bemanningsleden aan boord die het toestel naar een andere luchthaven wilden vliegen waar het aan de grond zou worden gehouden. De Amerikaanse luchtvaartautoriteit FAA kwam met een verklaring over het incident. Kort na de start op het vliegveld van Orlando was sprake van een motorprobleem en keerde het toestel terug, aldus de FAA. Het toestel was onderweg naar Victorville. Toestellen van het type Boeing 737 MAX 8 worden wereldwijd aan de grond gehouden na twee crashes in Indonesië en Ethiopië. Volgens een zegsman van Southwest Airlines had de storing totaal niets te maken met de problemen waarvoor de Boeings aan de grond staan.", "published_at": "2019-03-27"}
{"id": 10753307, "title": "(Drie)dubbele pet voor FvD'ers. Provincie Formatie", "text": "Forum voor Democratie is op stoom met het formeren van besturen in de drie provincies waar de partij het grootst werd. Opvallend zijn de dubbelfuncties: FvD-kopstuk Annabel Nanninga neemt zelfs drie banen voor haar rekening straks. Er waren kennismakingsgesprekken ('mijn naam is Johan'), er waren oproepen tot 'constructieve gesprekken' en zonder uitzondering hadden de verkozen Provinciale Statenleden van Forum 'er heel veel zin in'. Na de verpletterende overwinning van Forum voor Democratie bij de Provinciale Statenverkiezingen doet de partij er alles aan lokale besturen te vormen. Voorop staan Zuid-Holland, Flevoland en Noord-Holland, de plekken waar de partij de grootste werd. Om coalities te smeden werd VVD-kopstuk Hans Wiegel al gevraagd om informateur te worden in Noord-Holland, net als oud-haventopman en KLM-baas Hans Smits voor Zuid-Holland. En gisteren liet de partij weten dat Annemarie van Gaal, tv-persoonlijkheid en ondernemer, de formatie in Flevoland gaat leiden. Inhoud Na de eerste kennismakingen wordt de komende dagen inhoudelijk verder gesproken met andere partijen om coalitiemogelijkheden af te tasten. Al kwam er, bijvoorbeeld in Noord-Holland, al wel de klacht dat andere partijen niet goed weten wat Forum in hun provincie wil. Bij campagnebijeenkomsten en debatten bleef de lokale lijsttrekker weg. ,,Ik hoop dus snel meer te horen, want veel is nu nog onduidelijk,'' zegt Cees Loggen, lijsttrekker voor de VVD. Partijleider Thierry Baudet zei die klacht wel te begrijpen. De partijcampagne was vooral geënt op hem en rechterhand Henk Otten, lijsttrekker in de Eerste Kamer. ,,Toch staan de lokale standpunten op de website.'' En volgens Baudet kan er geen twijfel over bestaan: er moet 'constructief' gesproken gaan worden. ,,Wij snappen dat Nederland een coalitieland is en dat je dus op punten ook water bij de wijn moet doen'', aldus Baudet. Twee functies Opvallend is wel dat een groot aantal FvD'ers dat verkiesbaar was, een dubbelfunctie lijkt te gaan bekleden. In de Eerste Kamer, waar de partij dertien zetels gaat bemachtigen, zijn vijf FvD'ers die ook in de Provinciale Staten een zetel mogen innemen. Dat mag - en de functies zijn deeltijdbanen. Twee van hen hebben een (luxe) probleem. Ze kunnen al rekenen op een zetel in de provincie én de Eerste Kamer, maar staan ook op de lijst voor de verkiezingen voor het Europese Parlement in mei. Zij moeten waarschijnlijk kiezen: een nationale functie en een Europese mag je niet combineren. FvD-kopstuk Annabel Nanninga spant de kroon. Ze zit in de gemeenteraad van Amsterdam, gaat nu in Noord-Holland de provincie in én zit straks in de Eerste Kamer. Dat mag. Van kritiek op zo veel dubbele petten wil ze niet weten. ,,Wat lief dat men zo bezorgd is over mijn werkdruk'', liet ze via Twitter weten. ,,Wees gerust, wij van FvD zijn dol op hard werken.''", "published_at": "2019-03-28"}
{"id": 10753657, "title": "Vergeten koe, redder in nood. Blaarkoppen", "text": "De blaarkopkoe was bijna verdwenen. Maar het is tijd voor een comeback, in de strijd tegen de CO2-uitstoot in het veengebied. Aan de eigenwijze blaarkoppen moet boer Jan Verduin (24) nog wel wennen. 'Als je naar rechts wilt, gaan zij het liefst naar links', zegt hij, nadat hij twee collega's heeft nodig gehad om één dier buiten op de foto te krijgen. Toch was het een bewuste keuze van zijn werkgever om in december naast de 140 holstein-friesian- en jerseykoeien 40 blaarkoppen te zetten op de proefboerderij in Zegveld, midden in het veengebied van het Groene Hart. Liefhebbers noemen het blaarkopras 'de redding voor de landbouw op veen'. Door de huidige kunstmatig lage waterstand erodeert het veen in rap tempo. Hierdoor zakt niet alleen het land weg, maar laat het veen ook veel CO2 los. Een gruwel voor groene types, ook omdat weidevogels als de grutto − ondanks zijn lange snavel − niet meer bij insecten kunnen. Maar verhoog je het waterniveau, dan wordt het met de huidige vorm van landbouw in Nederland onmogelijk om nog koeien te laten grazen op de zompige grond. Een gruwel voor boeren. Uitweg Blaarkophouder en -fokker Ben Barkema voert een groep aan in het Groene Hart die een uitweg biedt. Weg van de keuze tussen koeien in de wei of moeras in de polder, zoals die in de aanloop naar de waterschapsverkiezingen werd opgediend. Tijdens een rondje met Verduin over de proefboerderij in Zegveld (onderdeel van het Veenweide Innovatie Centrum) legt Barkema uit hoe simpel het in zijn ogen is: verhoog de waterstand en ruil de gangbare koeienrassen in voor de lichtere en robuustere blaarkop, die daar eeuwenlang met natte poten prima gedijde op riet, brandnetels, lisdodden en laagwaardig gras. In de 17de eeuw werd het ras al vanuit Groningen per platbodem naar het Groene Hart gehaald om onder meer de resten uit de jeneverindustrie op te ruimen. Maar de koe, met rond de ogen op de witte kop rode of zwarte vlekken ('blaren') verloor door de intensivering van de landbouw in de tweede helft van de vorige eeuw aan populariteit. De holstein-friesian leverde meer melk en de waterschappen waren bereid de kwetsbare koe te behoeden voor natte poten. Het gevarieerde landschap maakte plaats voor eentonig, maar eiwitrijk Engels raaigras. Door het klimaat en verlies aan biodiversiteit staat deze manier van werken onder druk. Maar in het ontwerp-Klimaatakkoord is vooral gekeken naar technologische oplossingen om het klimaat én de landbouw te beschermen tegen het veen. Het Planbureau voor de Leefomgeving rekende al uit dat met de plannen zeer waarschijnlijk te weinig CO2-uitstoot wordt tegengegaan. De veengebieden in met name Friesland en het Groene Hart stoten jaarlijks 7 megaton CO2 uit, 4 procent van het totaal in Nederland. Menko Wiersema is als gebiedsregisseur bij de provincie Zuid-Holland om die reden groot voorstander van een hogere waterstand in combinatie met blaarkoppen. Hij steunt het werk van Barkema en het onderzoek op de boerderij in Zegveld naar hoe de dieren het in de praktijk nu precies doen in het natte Groene Hart. Met de Rabobank en de milieufederaties kijken ze ook of ze boeren kunnen belonen voor elke ton CO2 die door de hogere waterstand in de grond achterblijft. Weerbaarder Die extra bijdrage kan mooi meegenomen zijn, maar ook zonder dat zou de blaarkop moeten kunnen concurreren met de rassen die meer melk per koe produceren. 'Het dier is weerbaarder, waardoor de kosten van de veearts lager zijn', zegt Theo Vogelzang, die bij Wageningen Economic Research onderzoek doet naar veeteelt op veenweide. 'Verder heeft het dier weinig krachtvoer nodig, is de kwaliteit van de melk beter en eindigt het vlees van deze 'dubbeldoelkoe' ook op ons bord.' Het zijn dezelfde voordelen die de enthousiaste Barkema opsomt. 'Het is de ideale koe binnen de kringlooplandbouw.' De provincie is enthousiast over zijn plan. 'De paar boeren die nu nog Leidse kaas en -boter maken van blaarkopmelk, winnen daar voortdurend prijzen mee', zegt hij. Met een op te richten blaarkopacademie wil hij boeren helpen stapsgewijs hun veestapel te vervangen. Maar hij en collegafokkers hebben zelf ook werk te doen. Wereldwijd zijn er nog maar zo'n 800 geregistreerde blaarkopmelkkoeien, wat het een bedreigde soort maakt. En het ras kan op een aantal punten nog worden verbeterd, waardoor het twintig jaar kan duren om in de zogenoemde melkcontrole van 800 naar 2.000 dieren te komen − het bescheiden doel dat Barkema zich heeft gesteld voor zijn project in het Groene Hart, waar zo'n 140 duizend melkkoeien rondlopen. Het begint met melkveehouders enthousiasmeren, weet Barkema en wijst boer Jan Verduin op een overvliegende weidevogel. 'Het alternatief voor de weilanden op veen is moerasbos', zegt hij. 'Dat is totale kapitaalvernietiging en het is bovendien alsnog gedaan met de grutto.' Verduin moet het nog zien. Hij werkt niet alleen op de proefboerderij in Zegveld, maar zit ook in de melkveehouderij van zijn vader. Hij ziet het nog niet gebeuren dat zij overstappen op 'eigenwijze' blaarkoppen. 'Als hobby had mijn vader er een paar, maar dat werkte niet tussen de andere rassen.' Barkema schudt zijn hoofd. 'Een renpaard behandel je ook niet als een Belgisch trekpaard', zegt hij tegen de jonge Verduin. Blaarkoppen moet je anders, geduldiger behandelen, legt Barkema uit. 'Maar dat zijn de boeren van tegenwoordig, die vooral voor hoge productie per koe gaan, niet meer gewend.' Wacht maar af, houdt hij Verduin voor. 'Over een tijdje houd je stiekem van ze. Dat gaat iedereen doen die wat langer met ze werkt.'", "published_at": "2019-03-28"}
{"id": 10754359, "title": "Met reclamespotjes is Forum een reusje. Analyse Campagnefinanciering", "text": "VVD, D66 en FvD hebben veruit het meest geadverteerd bij de laatste provincialestatenverkiezingen, blijkt uit een analyse van onderzoeksbureau Nielsen. De achtervolgers zijn bij gebrek aan financiële slagkracht vaak aangewezen op improvisaties. In de slag om tv-commercials, billboards, radiospotjes en krantenadvertenties zijn VVD en D66 de grootmachten. Nielsen schat dat beide coalitiepartijen elk voor meer dan een miljoen aan reclame hebben besteed bij de laatste verkiezingen. Op enige afstand volgt nieuwkomer Forum voor Democratie (FvD) met uitgaven van ruim 655 duizend euro. Daarna komt er heel lang niets; de SGP is opmerkelijk genoeg de grootste van de kleinere campagnepartijen. De reclamebestedingen die Nielsen in kaart brengt zijn 'brutobedragen', gebaseerd op de officiële tarieven. De werkelijke uitgaven kunnen fors lager uitvallen als partijen op grote schaal hebben ingekocht of succesvol hebben afgedongen bij omroepen of krantenuitgevers, zo benadrukt het onderzoeksbureau. 'Als ik naar deze brutobedragen kijk, heeft onze afdeling inkoop goede zaken gedaan bij onze multimedia-campagne,' zegt bijvoorbeeld FvD-woordvoerder en toekomstig senator Jeroen de Vries. Ook bij D66 valt te horen dat de advertentiekosten in werkelijkheid lager uitvielen, al heeft de campagne nog steeds zo'n '8- à 9 ton' gekost. Veel hielp het overigens niet: de partij verloor 4 van de 10 zetels in de Eerste Kamer. De VVD wuift de kostenberekeningen van Nielsen weg. 'Elke bijstelling naar beneden zal dichter bij de waarheid zijn', zegt campagneleider Bas Erlings. De partij van premier Mark Rutte was van plan in de laatste twee dagen van de campagne nog veel meer uit te geven; door de aanslag in Utrecht is dat grotendeels afgeblazen. Het onderzoek toont in elk geval aan dat de politieke versplintering ook in de campagnes heeft toegeslagen. Slechts vier partijen hebben nog fors ingezet op het massamedium televisie. De VVD kocht zendtijd bij NPO, RTL, muziekkanaal XITE en Ziggo Sport. Nielsen schat de bruto waarde van die tv-campagne op bijna 670 duizend euro. De werkelijke investering, stelt Erlings, is 'eerder eenderde'. Ook D66 heeft nog flink geadverteerd op tv. De D66-commercial met voice-over van partijprominent Jan Terlouw is vertoond op de drie NPO-zenders en RTL4. Bruto geschatte waarde: bijna 4 ton. Forum voor Democratie was te zien bij NPO, RTL, Veronica, SBS en Discovery Channel. Geschatte waarde: bijna 2,5 ton. Naast de 'grote drie' heeft alleen de PvdA nog een behoorlijk bedrag geïnvesteerd in tv. Het spotje waarin een kind in de baarmoeder spreekt over zijn toekomst is op NPO1 en NPO2 vertoond. Ook slaagden Asscher en zijn reclameadviseur erin een gratis vertoning bij de De Wereld Draait Door af te dwingen. De PvdA is afhankelijker geworden van dat soort free publicity, gezien haar moeizame financiële positie. In boekjaar 2017 was er een negatief resultaat van bijna 8 ton. Ook de voormalige grootmacht CDA, - negatief resultaat in 2017: bijna 9 ton - moet improviseren. De partij liet wel een spotje maken waarin partijleider Sybrand Buma iedereen 'een heel goedemorgen' wenst, maar de commercial is uiteindelijk maar twee keer uitgezonden, op relatief goedkope tijdstippen. De reclame is desondanks bekend geworden omdat er in veel talkshows over werd gesproken. Dat was ook de inzet van het CDA. Voor de PVV is het onmogelijk om op te boksen tegen de financiële slagkracht van FvD. Wilders kwam niet verder dan twee advertenties in dagblad De Limburger. Budget: 9.690 euro. Politieke partijen blijken verhoudingsgewijs veel geld te besteden aan buitenreclame, zoals posters in abri's en digitale borden langs snelwegen. D66 is hierin met ruim 4 ton volgens Nielsen duidelijk koploper. Zo adverteerde D66 met een reclamezuil bij de snelweg vlak naast de kolencentrale in Amsterdam met de tekst 'wij halen hem weg'. Kostprijs: zeker enkele duizenden euro's. Een partij als de PvdA kan dat niet meer bijbenen en gaf zo'n 1.200 euro uit aan billboards. Dat nieuwkomer FvD opstoomt als grote adverteerder, leidt bij andere partijen tot speculatie over de herkomst van Baudets oorlogskas. Volgens diens partij is er niets geheimzinnigs aan. Via crowdfunding op internet haalde zij naar eigen zeggen aan kleine schenkingen zo'n 4 ton op. Daarnaast zijn de circa 35 duizend leden goed voor zeker een miljoen per jaar en ontvangt de partij enkele tonnen subsidie. In 2017 kreeg FvD, dat een bescheiden partijapparaat heeft, ook nog zo'n 50 duizend euro binnen via een handvol grotere donateurs. Het is nog niet duidelijk hoeveel van dat soort schenkingen er sindsdien zijn geweest. Het ministerie van Binnenlandse Zaken publiceert rond 1 oktober hoe dan ook een overzicht, omdat donaties boven de 4.500 euro openbaar moeten worden. Een partij als de VVD weet dat overigens deels te omzeilen door de grote donaties via aparte stichtingen te incasseren. Dan blijven de donateurs wél anoniem. Black box van de campagne blijven de activiteiten op social media. Advertenties op Facebook en Instagram zijn dusdanig toegespitst op specifieke doelgroepen, dat ook Nielsen geen overzicht heeft. Bij de meeste partijen valt wel te horen dat de kosten van een digitale campagne nog altijd relatief bescheiden zijn. Zelfs een partij als GroenLinks, die zwaar leunt op social media, trok dit keer naar eigen zeggen 'slechts' 50 duizend euro uit voor de digitale campagne.", "published_at": "2019-03-28"}
{"id": 10754975, "title": "Van Geel is nu weg uit de wolk van negativisme", "text": "Martin van Geel vertrekt na acht jaar als technisch directeur van Feyenoord. Hij deed veel goed werk - zo werd de club in 2017 eindelijk weer eens kampioen. Maar in de jaren daarna groeide de kritiek snel. De aanhoudende, snoeiharde kritiek op zijn beleid hebben Martin van Geel en Feyenoord doen besluiten na het seizoen uit elkaar te gaan. De partijen vinden dat er geen werkbare situatie meer is. De technisch directeur is dan ruim acht jaar in dienst geweest bij Feyenoord. Het vertrek van Van Geel, die zijn werk 'mijn leven' noemt, komt niet onverwacht, zeker nu een charmeoffensief een tegendraads effect sorteerde. De kritiek nam alleen toe. Van Geel trad onder meer op in het praatprogramma De Tafel van Kees en kreeg bergen commentaar te verwerken, omdat hij star zou zijn en zelfkritiek zou missen. Hij maakte daarbij een meer dan geprikkelde indruk. De 58-jarige technisch directeur lag vooral onder vuur bij supporters en sommige media, en hier en daar ook intern. Na ampel beraad met zijn vrouw en Feyenoord besloot hij te stoppen, om de sfeer van negativisme te verdrijven. Van Geel, in een gesprek met Feyenoord TV: 'De vele negatieve aandacht die er nu voor mij is, is niet goed voor Feyenoord. Vandaar dat ik ruimte maak.' Hij benadrukt in de opname van bijna achttien minuten dat elke beslissing negatief wordt uitgelegd en invloed heeft op werk en sfeer. Dat zou een slechte start zijn voor volgend seizoen, onder leiding van de nieuwe trainer Jaap Stam. Algemeen directeur Jan de Jong voegt toe dat hij ook aan het 'welzijn' van zijn collega moet denken. De positie van Van Geel verzwakte de laatste seizoenen danig, bij een club die sowieso als in een draaikolk naar beneden wordt getrokken. Oorzaken zijn onder meer het eeuwige dossier over het nieuw te bouwen, dure stadion, waaraan een deel van de aan de Kuip gehechte aanhang geen behoefte heeft. Ook het landskampioenschap van 2017 heeft te weinig opgeleverd. Feyenoord zag de omzet na de rentree in de Champions League eenmalig oplopen tot bijna 100 miljoen euro, maar de club deed in de groepsfase min of meer voor spek en bonen mee en zag het elftal wegkwijnen in wisselvalligheid, een lijn die dit seizoen is doorgetrokken. Trainer Giovanni van Bronckhorst besloot al te stoppen na dit seizoen, waarin de achterstand op PSV 20 punten bedraagt en op Ajax 15. Feyenoord is in de strijd om de derde plaats verwikkeld met AZ, dat de ineenstorting van Feyenoord na de winterstop beantwoordde met een opmars en in punten gelijkstaat. Van Geel, die over veel minder spelersbudget beschikte dan zijn collega's bij Ajax en PSV, bleef door de jaren heen volharden in het aankopen van uitblinkers uit de subtop van Nederland. Menigmaal wisten ze niet of nauwelijks te overtuigen bij Feyenoord, of het nu gaat om Bilal Basacikoglu, Sofyan Amrabat, Marko Vejinovic, Renato Tapia, Jeremiah St. Juste, Ridgeciano Haps, Sam Larsson of Yassin Ayoub. Waardering Hij oogstte ook waardering. Hij stelde in 2011 Ronald Koeman aan als trainer, waarna Feyenoord de aansluiting bij de top hervond. Hij hielp mee de miljoenenschuld te saneren, haalde op basis van koop of huur onder anderen Graziano Pellè, John Guidetti, Karim El Ahmadi, Steven Berghuis, Jens Toornstra, Nicolai Jørgensen, Eljero Elia, Dirk Kuijt en Robin van Persie naar de Kuip en won met de huidige trainer Van Bronckhorst vijf prijzen in vier seizoenen, waarvan het kampioenschap van 2017 het hoogtepunt was. Feyenoord en Van Geel profiteerden optimaal van het rendement van de jeugdopleiding, die vooral na het WK van 2014 bloeide. Louis van Gaal ruimde als bondscoach veel plaats in voor Feyenoorders als Stefan de Vrij, Bruno Martins Indi, Daryl Janmaat, Terence Kongolo en Jordy Clasie. Zij, en later ook Rick Karsdorp, leverden miljoenen op, al keek Feyenoord soms afgunstig naar bedragen die Ajax incasseerde bij transfers. Van Geel kan over zijn jaren een positieve transferbalans van 65 miljoen overleggen. Dat is zijn verdienste als verantwoordelijke, maar toch ook de beloning voor het werk van de opleiders op Varkenoord. Feyenoord investeerde na het kampioenschap ook miljoenen in het nieuwe trainingscomplex voor het eerste elftal en in het deze zomer te openen Nieuw Varkenoord (jeugdopleiding). De prestaties van het eerste elftal bleven ver achter bij de verwachtingen. De uitschakeling in de voorronde van de Europa League tegen het modale Trencin had een 'hele negatieve lading', zoals Van Geel dat noemt. Talenten verdwenen even snel als ze debuteerden. De overstap naar het eerste elftal bleek lastig, hoewel Van Geel ontkende dat het iets te maken had met de weigering van Feyenoord met de beloften mee te doen in de eerste divisie, zoals met Ajax, PSV, AZ en FC Utrecht gebeurt. Eerst kon Feyenoord de deelname aan de piramide van de KNVB financieel niet opbrengen, later achtte Van Geel de entree onnodig. Al die verwikkelingen zorgen voor een voortdurende sfeer van chagrijn rond de Kuip, waar veel supporters de laatste duels thuisbleven, verloren als het seizoen toch al is. Directeur Jan de Jong, eveneens bekritiseerd in supporterskringen, betreurt het vertrek. Hij maakt zich zorgen om de omloopsnelheid van directeuren in het betaald voetbal. Hij zegt: 'De tijd zal het leren, maar het zou heel mooi zijn als de huidige criticasters van Martin over een aantal jaren nog eens terug durven te kijken en vaststellen dat hij onder vaak heel moeilijke omstandigheden een topprestatie heeft afgeleverd.' Jan de Jong, algemeen directeur van Feyenoord, betreurt het vertrek van Van Geel.", "published_at": "2019-03-28"}
{"id": 10755112, "title": "Fraude van 1 miljoen euro kost student plek op universiteit Yale", "text": "Het omkoopschandaal bij enkele Amerikaanse topuniversiteiten heeft voor het eerst een kop gekost. Topuniversiteit Yale heeft een student weggestuurd. De ouders van de student betaalden 1 miljoen euro aan het 'brein' van de fraudezaak voor de toelating van hun kind. Yale heeft de identiteit van de student niet bekendgemaakt. De universiteit is een van de acht instellingen die nu door het ministerie van Onderwijs worden onderzocht. Het gaat ook om andere topuniversiteiten als Stanford, Georgetown en UCLA. Zo'n vijftig personen, onder wie rijke ouders en sportcoaches van universiteiten, zijn gearresteerd. Meer dan dertig ouders betaalden flinke sommen geld aan de 'architect' van de fraude-affaire, Rick Singer, en aan sportcoaches. Het moest de opstap naar de universiteit mogelijk maken. Het leidde tot gesjoemel bij de toelatingsexamens en het valselijk opkrikken van de sportprestaties van de studenten. Onder de aangeklaagde ouders zijn enkele Hollywood-sterren. Singer, die in het dagelijks leven scholieren hielp bij hun voorbereiding op het toelatingsexamen, stelde in ruil voor 1 miljoen euro een nepprofiel op van een vrouwelijke student, van wie de naam niet naar buiten is gebracht. Hierin werd gelogen over de voetbalprestaties. Zo werd ten onrechte vermeld dat ze voetbalde bij een bekende club in Californië. Dit profiel werd naar Rudy Meredith gestuurd, de vrouwenvoetbaltrainer van Yale. Meredith gebruikte het profiel om de student toe te laten tot de universiteit, waarvoor hij begin 2018 zo'n 350 duizend euro van Singer ontving. Studenten die goed zijn in bepaalde sporten, kunnen met een sportbeurs makkelijk worden toegelaten tot Amerikaanse universiteiten. Meredith ging later, in een hotelkamer in Boston, ermee akkoord om een andere student voor zo'n 400 duizend euro te helpen. Deze deal was echter opgezet door de FBI, die was getipt door de verdachte in een andere zaak. Deze man vertelde FBI-agenten dat Meredith steekpenningen van hem wilde, in ruil voor een plek op Yale voor zijn dochter. Eind vorig jaar stapte Meredith op als trainer bij Yale, nadat hij had besloten mee te werken met het onderzoek van justitie naar het omkoopschandaal. Yale liet dinsdag in een verklaring weten dat het alle aanmeldingen van studenten met een sportbeurs van de afgelopen vier jaar heeft onderzocht. Op die van de weggestuurde student na zou er volgens de topuniversiteit niets mis zijn met deze aanmeldingen.", "published_at": "2019-03-28"}
{"id": 10755115, "title": "De boekenkast van de Amsterdamsestraatweg", "text": "De bewoners van de Amsterdamsestraatweg in Utrecht kregen onlangs deze vraag voorgelegd door kunstenaar Jan de Man: wat is je favoriete boek? Het leidde tot deze beschilderde gevel op de hoek met de Mimosastraat.", "published_at": "2019-03-28"}
{"id": 10755120, "title": "Net echt en écht echt: bloedvaten uit het lab. Oplossing dient zich aan voor wegnemen vaatvernauwingen en voor orgaantransplantaties", "text": "Amerikaanse onderzoekers zijn erin geslaagd in het lab bloedvaten te maken die in het lichaam worden omgevormd tot lichaamseigen aderen. Dit kan een uitkomst zijn bij operaties voor tal van aandoeningen. Chirurgen hebben regelmatig bloedvaten nodig tijdens operaties. Bijvoorbeeld om bypasses te maken voor verstopte kransslagaders van het hart, bij vaatvernauwingen in de onderbenen ('etalagebenen') en orgaantransplantaties. Nu halen chirurgen vaak bloedvaten elders uit het lichaam, zoals oppervlakkig liggende aderen van het onderbeen. 'Maar daarvan zijn er hooguit een of twee geschikt', weet transplantatiechirurg Daan van der Vliet (Radboud UMC), niet bij het onderzoek betrokken. 'Kunstaders of aderen afkomstig van dieren zijn dan een alternatief, maar die kunnen door het immuunsysteem worden afgestoten als lichaamsvreemd.' Onderzoekers van de universiteiten van Yale en Duke en de biomedische startup Humacyte hebben nu op een slimme manier 'echte' aderen gemaakt. Ze beschrijven de vooruitstrevende techniek deze week in het medische vaktijdschrift Science Translational Medicine. Groei vaatcellen De biomedische technologen lieten in het lab vaatcellen groeien op een buisvormige mal van zelfoplossend materiaal. Die cellen zorgden ervoor dat de mal in acht weken tijd vervangen werd door collageen, een lichaamseigen stof die niet voor afweerreacties zorgt. Vervolgens spoelden de onderzoekers de vaatcellen weer weg, waarna chirurgen de schone collageenbuisjes als kunstader inbrachten bij nierpatiënten, om dialyseapparatuur op aan te kunnen sluiten. Tijdens de daaropvolgende monitoring - van stukjes weggenomen weefsel onder de microscoop - zagen de Amerikanen dat de kunstaderen langzaam maar zeker gekoloniseerd werden door cellen van de patiënt. Na vier jaar zagen de buisjes er ongeveer hetzelfde uit als gewone aderen - alsof ze altijd al in het lichaam zaten. Vrij gedurfd Jaap Hamming, hoogleraar vaatchirurgie bij het Leids Universitair Medisch Centrum, vindt het een veelbelovende ontwikkeling, laat hij weten. 'Vooral als alternatief voor plastic kunstaders, daar is echt behoefte aan. Het is vrij gedurfd dat ze dit al in mensen doen, maar de resultaten zien er goed uit.' Het succespercentage bij het gebruik van de nieuwe bloedvaten moet nog wel verder omhoog, vindt Hamming. De nieuwe aderen waren namelijk in slechts zeventien van de zestig patiënten na een jaar nog open. Ook Radboud-chirurg Van der Vliet ziet de resultaten als 'een bemoedigend stapje vooruit', zegt hij in een gesprek aan de telefoon. De arts van het ziekenhuis in Nijmegen vermoedt dat de lage succeskans te wijten is aan de verbinding met de bestaande bloedvaten. 'Daar hopen zich vaak cellen op, waardoor er kans op dichtslibbing ontstaat. Dat zien we nu ook vaak met kunst- of rundervaten.' Dat probleem wordt waarschijnlijk kleiner wanneer patiëntcellen de kunstaderen in het lab al zouden koloniseren, verwacht hij, voordat deze in het lichaam geplaatst worden. 'Dan krijg je een nettere aansluiting op de bestaande vaten.' Die mogelijkheid hebben de onderzoekers nog niet uitgetest, mailt onderzoeksleider Heather Prichard in een reactie. 'Dat vereist weer extra behandelstappen in het lab. Daarnaast heeft het als nadeel dat je de buisjes dan niet meer in elke willekeurige patiënt kunt gebruiken.'", "published_at": "2019-03-28"}
{"id": 10755164, "title": "Maryam, Maysam en Omar mogen blijven", "text": "De zussen Maryam, Maysam en broer Omar Al Neema uit Utrecht mogen in Nederland blijven. Dit hebben zij woensdag te horen gekregen. De drie kinderen en hun ouders waren tien jaar lang in afwachting van een verblijfsvergunning. Ze leken uitgeprocedeerd, tot het kabinet besloot om de aanvragen van ruim duizend asielkinderen opnieuw te laten beoordelen. Na deze groep is het gedaan met het kinderpardon, dat mede vanwege de zaak rond de Armeense kinderen Lili en Howick leidde tot felle kritiek op het kabinetsbeleid. 'Ik kan het eigenlijk niet geloven', zegt oudste dochter Maryam (18). Ze werd woensdag op haar stageplek bij een tandtechnisch laboratorium gebeld door haar moeder. 'We hebben tien jaar constante stress gevoeld, steeds gedacht: wat wordt de volgende stap? Nu is er even niets meer, tot we het IND-pasje binnen hebben.'", "published_at": "2019-03-28"}
{"id": 10755165, "title": "De mierenkoningin is slimmer dan de rest door een groter brein", "text": "Sommige koningen zouden graag geloven dat ze een groter brein hebben dan hun onderdanen. Bij mieren is het daadwerkelijk zo. Dat blijkt uit een onderzoek van Amerikaanse en Spaanse wetenschappers. Zij bekeken de hersenen van de Cephalotes varians uit het zuiden van de Verenigde Staten en ontdekten dat het brein van deze mieren verschilt per rang in de kolonie. De koloniën van de Cephalotes varians hebben een strak sociaal kastenstelsel. Bovenaan staat de koningin, het enige vruchtbare vrouwtje. De koningin heeft dan ook de mogelijkheid een nieuwe kolonie te stichten. Haar onderdanen zijn de werksters en de soldaten. De werksters zijn steriele vrouwtjes die het nest onderhouden. De soldaten hebben platte koppen die ze als schild gebruiken. Zij dienen als 'levende deuren' die de ingang van een nest verdedigen. De opbouw van het brein van de Cephalotes varians verschilt per kaste, ontdekten Amerikaanse en Spaanse wetenschappers, die de mieren ontleedden en de hersenen scanden. Zij publiceerden hun bevindingen donderdag in vakblad Plos One. De koningin bleek meer breinmassa te hebben dan soldaten en werksters. Daarnaast bleek ook dat het deel van het brein dat visuele prikkels verwerkt, groter is bij de koningin en de soldaten dan bij werksters. De functie van verschillende afmetingen in hersendelen weten de wetenschappers nog niet. 'Je kunt daar tot een bepaalde grens iets over zeggen', stelt neurobioloog Jitte Groothuis, die niet betrokken is bij dit onderzoek. Van het deel dat visuele prikkels verwerkt weet men bijvoorbeeld wat het doet en waar het zit, waardoor je het kan koppelen aan het gedrag van een beestje. Zo zal een koningin goed zicht nodig hebben om te navigeren tijdens het vliegen en zal daarom haar optische deel van het brein groter zijn. Andere delen van het brein zijn meer met elkaar verweven, waardoor het lastig te duiden is welk deel wat precies doet. Groothuis suggereert dat bij soldaten bijvoorbeeld een nieuw onderzoek gedaan kan worden door deze mieren te verblinden. Als zij dan minder goed weten wanneer zij hun nest moeten verdedigen, bevestigt dit dat het optische deel van het brein van belang is voor de taak van deze mier. Het beeld van het koninginnenbrein is incompleet, omdat de onderzochte vrouwtjes nog maagd waren. Mogelijk verandert de hersenstructuur van een koningin, nadat ze heeft gepaard en een kolonie gaat vormen. Dit gebeurt namelijk wel bij andere miersoorten. Neurologisch onderzoek bij mieren is niet uniek, zegt Groothuis, maar het is wel de eerste keer dat dit is gedaan bij deze soort. De nieuwe kennis over de Cephalotes varians zegt niet noodzakelijk iets over andere mierensoorten, benadrukt hij. Er zijn erg veel verschillende mieren met allemaal verschillende sociale systemen. Nederlandse mieren maken bijvoorbeeld geen onderscheid tussen soldaten of werksters. In tropische gebieden leven weer soorten die veel meer kasten hebben dan alleen koningin, soldaat of werker.", "published_at": "2019-03-28"}
{"id": 10755167, "title": "Ruim kwart meisjes in speciaal onderwijs gedwongen tot seks", "text": "Meisjes in het voortgezet speciaal onderwijs komen vaker in aanraking met seksueel grensoverschrijdend gedrag dan meisjes op reguliere scholen. Zo zegt 27 procent ooit te zijn gedwongen tot seksuele handelingen, terwijl dat in het regulier onderwijs voor 7 procent geldt. Dat blijkt uit een onderzoek dat kenniscentrum voor seksualiteit Rutgers en Soa Aids Nederland vandaag presenteren. In de meeste gevallen gaat het om tongzoenen of aanraken tegen de wil. Een kwart van de meisjes zegt ook onvrijwillige orale of manuele seks te hebben gehad, en 13 procent zelfs geslachtsgemeenschap. 'Daar zijn we best van geschrokken', verklaart senioronderzoeker Hanneke de Graaf van Rutgers. 'We kregen wel signalen uit het veld dat seksueel grensoverschrijdend gedrag een issue is op scholen voor vso. Maar dit is echt een significant verschil.' Het gaat om meisjes op zogenoemde cluster 4-scholen. Dat zijn kwetsbare leerlingen met bijvoorbeeld een stoornis in het autistisch spectrum of adhd. 'Ze zijn misschien impulsiever en naïever en kunnen moeilijker de bedoelingen van een ander inschatten', aldus De Graaf. Het is voor het eerst dat Rutgers en Soa Aids Nederland onderzoek doen naar de seksuele gezondheid van jongeren in het vso. Het is een vervolg op het grote onderzoek 'Seks onder je 25ste' uit 2017. Meisjes op cluster 4-scholen hebben ook meer seksuele ervaring dan meisjes in het regulier onderwijs. Een op de drie meisjes (35 procent) heeft ervaring met geslachtsgemeenschap tegen een op de zes (16 procent) op gewone scholen. Daarnaast heeft 25 procent van de meisjes weleens een naaktfoto of seksfilmpje van zichzelf verstuurd, tegenover 6 procent op reguliere scholen. Opvallend genoeg wijken de jongens in seksuele ervaring nauwelijks af van jongens in het gewone onderwijs. 'Het zijn natuurlijk allemaal kwetsbare jongeren', zegt onderzoeker De Graaf. 'Het kan zijn dat die kwetsbaarheid bij meisjes vooral naar voren komt op het seksuele vlak, terwijl jongens zich eerder aangetrokken voelen tot alcohol en drugs of criminaliteit.' Rutgers en Soa Aids Nederland pleiten voor betere seksuele voorlichting voor het vso. Een speciaal lespakket is in ontwikkeling: 'Lang leve de liefde voor voortgezet speciaal onderwijs'. Daarin wordt niet alleen voorlichting gegeven over bijvoorbeeld voorbehoedsmiddelen, maar het besteedt ook aandacht aan grensoverschrijdend gedrag. 'Het gaat om jongeren die extra kwetsbaar zijn', aldus De Graaf. 'Dat vereist een bredere aanpak qua voorlichting, die bij voorkeur elk jaar wordt herhaald.' Aan het onderzoek 'Seks onder je 25ste voortgezet speciaal onderwijs' werkten 1.133 jongeren mee, onder wie 807 jongeren op cluster 4-scholen. De respondenten hebben een online-vragenlijst ingevuld. In sommige gevallen gebeurde het mondeling. De onderzoekers wijzen wel op enkele beperkingen, vanwege de moeilijke doelgroepen en het soms lage aantal respondenten. Zo zijn ook de steekproeven onder de meisjes in de cluster 4-scholen relatief klein (circa 100). 'Dat betekent dat we ruimere betrouwbaarheidsmarges moeten hanteren', aldus De Graaf. 'Bij de gedwongen seks onder meisjes gaat het bijvoorbeeld om 20 tot 30 procent. Maar ook dan is het nog minstens drie keer zo hoog als in het regulier onderwijs.'", "published_at": "2019-03-28"}
{"id": 10755239, "title": "Gezwicht voor Drentse dreigbrief", "text": "Het Drentse verzet tegen windmolens was al heftig, maar beleeft met een dreigbrief deze week een nieuw dieptepunt. Een lokale ondernemer stapt nu uit het project. 'Dat wat u in twintig jaar heeft opgebouwd, gaan wij zorgvuldig afbreken.' Ben Timmermans, directeur van een aannemersbedrijf uit Nieuw-Buinen, kreeg een week de tijd de werkzaamheden van zijn firma voor het windpark De Drentse Monden en Oostermoer te staken. 'Als u uw onderneming voort wilt zetten', voegden de anonieme dreigbriefschrijvers er aan toe. Vijftien kilometer asfalt- en puinwegen zou Timmermans' bedrijf Avitect Infra & milieu aanleggen, een klus van 5 miljoen euro. Maar hij wilde het risico niet lopen. 'Wat moest ik anders?', zei hij woensdag in het Dagblad van het Noorden. 'Een persverklaring' waarin hij zou aankondigen zich terug te trekken was een vereiste in de dreigbrief die hij vorige week ontving. Bij dat interview wil hij het voorlopig houden. Een nieuw hoofdstuk in het gevecht tegen windmolens? 'Ik wil geen strijd, en ga ook geen strijd aan', liet Timmermans zelf optekenen. Premier Mark Rutte, woensdag toevallig op werkbezoek in Groningen, noemde de bedreiging 'onacceptabel en onbestaanbaar'. Protest Tegen de bouw van twee windmolenparken in de Groningse en Drentse Veenkoloniën is vanaf het begin veel protest. Nadat de streek eerst als wingewest van turf en gas is gebruikt, zijn nu hagen van tweehonderd meter hoge turbines aan de Haagse tekentafels ontsproten. Opnieuw hadden de noorderlingen er niks over te zeggen, luidt de klacht. In dorpen als Meeden, Nieuw-Buinen en Tweede Exloërmond vrezen bewoners waardedaling van hun huizen, horizonvervuiling en geluidsoverlast. Procedures tot aan de Raad van State haalden niks uit. De dreigementen zijn niet nieuw. Aanvankelijk kregen de boeren, die de voor hen lucratieve windmolens op hun velden dulden, het te verduren. Al in 2015 stuitte een windmolenboer met een hakselaar op kettingen, opgehangen tussen de maïsplanten op zijn akker. Later kregen 34 betrokken bedrijven dreigbrieven ('Wij staan niet in voor de veiligheid van uw personeel'). Politieke bestuurders werden op pamfletten vergeleken met nazi's en kampbeulen. De fascisten-metafoor is geliefd bij de activisten, die spreken van 'windmolenconcentratiekampen'. De vorige stap kwam onlangs, toen asbest werd gedumpt op de windparklocaties en rond het station van Delfzijl, waar Timmermans' bedrijf een rotonde aanlegde. Het is de Nationaal Coördinator Terrorismebestrijding en Veiligheid (NCTV) niet ontgaan. De strijd tegen windmolens neemt in Noord-Nederland 'in sommige gevallen buitenwettelijke vormen' aan en gaat gepaard met 'bedreiging, intimidatie en vernieling', merkte die september vorig jaar al op in een rapportage. Vorige week kreeg de Groningse gedeputeerde Fleur Gräper ook weer een intimiderend schrijven. 'In uw ogen zijn wij terroristen. Wij vinden van niet. Wij zijn verzetsmensen.' Als de provincie een afrit van de N33 voor het transport van de turbines duldt, zullen represailles volgen. Bekende teksten, waarvan niet te zeggen is wat ze waard zijn. Voor Timmermans was het de druppel. Het is voor het eerst dat intimidatie 'effect' sorteert - als het offer dat dubieuze etiket al verdient. Het dreigement steekt de in Nieuw-Buinen geboren ondernemer des te meer, omdat hij zich met zijn bedrijf (150 werknemers) juist inspant voor de leefbaarheid in de Drentse gemeenschap. Zo is hij onder andere initiatiefnemer en hoofdsponsor van de nieuwe ijsbaan in het dorp. 'Daarom doet het ons extra veel pijn dat een groep tegenstanders van het windpark ons beoordeelt als een bedrijf dat uitsluitend uit is op financieel gewin', zei hij tegen het Dagblad van het Noorden. Algemeen directeur Wim Wolters van windpark De Drentse Monden en Oostermoer laat er bovendien geen twijfel over bestaan: voor tirannie wordt niet gezwicht, de eerste turbine zal dit jaar gewoon verrijzen. 'De bouw van het windmolenpark voorkomen actievoerders hiermee niet, maar ze schaden wel het regionale bedrijfsleven.' In het kader van de gewraakte scheve verdeling van lasten en lusten was de opzet nu juist lokale ondernemers mee te laten profiteren. 'Op deze manier zijn er alleen maar verliezers', verklaarde burgemeester Jan Seton van de gemeente Borger-Odoorn. Hij ziet zijn dorpen verscheurd raken. Volgens hem gaat het om een klein, radicaal groepje dat met de bedreigingen een grens overgaat. De politie is een Team Grootschalige Opsporing (TGO) gestart om onderzoek te doen naar windmolenextremisme in Drenthe en Groningen, twintig rechercheurs sterk. Maar vooralsnog blijven de activisten onder de radar en stuit de recherche op de veenkoloniale zwijgzaamheid. Seton en de politie hopen dat, nu een lokale ondernemer zo getroffen is, toch iemand zijn mond open gaat doen. Want op veel bijval kunnen de dreigementen niet rekenen. Zelfs niet op de eigen Facebookpagina van protestbeweging Platform Storm, dat zegt niet achter de actie te zitten. Anneke van Essen reageert daar zo: 'Ik ben absoluut tegen de windmolens, maar dit soort bedreigingen keur ik echt af dit kan niet!'", "published_at": "2019-03-28"}
{"id": 10755280, "title": "Koolmees op pad om steun in senaat", "text": "Over een nieuw pensioenstelsel is veel overeenstemming tussen kabinet, sociale partners en linkse oppositie. Maar nu het kabinet in mei de meerderheid in de Eerste Kamer kwijtraakt, is een delicate situatie ontstaan. In de zoektocht naar steun van de oppositie voor de grote projecten van deze kabinetsperiode, beet minister Koolmees van Sociale Zaken woensdag het spits af. Hij ging langs bij PvdA-leider Lodewijk Asscher om over een nieuw pensioenstelsel te praten. Maandag sprak Koolmees al met de top van de vakbeweging. Op uitnodiging van Asscher spraken de twee drie kwartier over de beoogde pensioenhervorming. Koolmees wil graag het overleg vlot trekken om kortingen van pensioenaanspraken te voorkomen. Die dreigen de komende jaren voor miljoenen ouderen en werkenden. In november mislukte het overleg van het kabinet met de vakbeweging en de werkgevers, ook omdat de FNV geen 'rugdekking' had van de linkse partijen. Die hadden toen weliswaar ook contact met Koolmees, maar waren niet bij het overleg betrokken. Koolmees zei voor het gesprek dat zijn bezoek eigenlijk niets nieuws is, omdat hij steeds op zoek is geweest naar een breed draagvlak voor de pensioenhervorming. Hij is optimistisch over de uitkomst, want 'ik ben een optimistisch mens'. Na afloop werd duidelijk dat hij vooral de wensen van de PvdA heeft aangehoord. Asscher en Koolmees hebben geen nieuwe afspraken gemaakt. De verwachting is dat binnenkort buiten het oog van de camera's verder wordt gesproken. Volgens Asscher is haast geboden om duidelijkheid te verschaffen en nieuwe regelingen uit te werken. Als bijvoorbeeld nieuwe afspraken worden gemaakt over het vaststellen van de AOW-leeftijd per 2020, dan moet het parlement die voor juli hebben goedgekeurd. In de meeste pensioenregelingen is de pensionering gekoppeld aan de AOW-leeftijd. Over de hoofdlijnen van een nieuw pensioenstelsel bestaat vrijwel overeenstemming tussen kabinet, de sociale partners en de linkse oppositie - PvdA, GroenLinks en SP. In dat nieuwe systeem kunnen kortingen voorkomen worden, doordat de hoogte van de pensioenen een minder harde toezegging wordt. De onenigheid gaat vooral om aanvullende maatregelen, zoals de gewenste AOW-leeftijd, vroegpensioen voor 'zware beroepen' en een regeling voor zelfstandigen. Zowel de vakbeweging als de drie linkse partijen hanteren dit wensenlijstje. Zij willen dat de AOW-leeftijd de komende jaren niet stijgt en daarna minder snel dan nu verwacht wordt. In de huidige wet gaat de AOW-leeftijd een jaar omhoog als de levensverwachting van 65-plussers een jaar stijgt. 'Links' wil deze koppeling doorbreken. Als dat wordt afgesproken, vergroot dat de problemen van pensioenfondsen, omdat die dan langer pensioenen moeten uitbetalen. Dat vergroot dan ook de druk om over te gaan naar het nieuwe pensioensysteem. Daar bestaat binnen de FNV en bij de SP nogal wat huiver voor, omdat de pensioenen dan op het oog minder zeker worden. Maar in dat nieuwe systeem kunnen pensioenen paradoxaal genoeg juist sneller worden verhoogd, omdat de pensioenhoogte minder zeker is. Nu krijgt een werknemer de toezegging dat na pensionering maandelijks een bepaald bedrag wordt uitbetaald, straks wordt uitbetaling van het maandelijkse bedrag afhankelijk van de financiële positie van het fonds. Daardoor hoeft het pensioenfonds minder grote reserves aan te houden en kunnen de pensioenuitkeringen op korte termijn makkelijker worden verhoogd. Voor zware beroepen wil de linkse oppositie dat het kabinet de boete op vroegpensioenregelingen voor werkgevers afschaft. Daarnaast willen de vakbeweging en de linkse partijen dat zelfstandigen ook pensioen gaan opbouwen. Dat kan bijvoorbeeld door de zelfstandigenaftrek voor hen afhankelijk te maken van de pensioenopbouw. Koolmees zal eerst in het kabinet mandaat moeten krijgen om de vakbeweging tegemoet te kunnen komen. Veranderingen in de AOW-leeftijd kosten de schatkist veel geld, terwijl ook vroegpensioenregelingen in de coalitie gevoelig liggen. Niettemin verwachten de vakbeweging en de linkse oppositie inschikkelijkheid, omdat het kabinet in mei de meerderheid in de Eerste Kamer kwijtraakt. Dan wordt ook duidelijk of de PvdA genoeg zetels heeft om de coalitie aan een meerderheid te helpen.", "published_at": "2019-03-28"}
{"id": 10755281, "title": "Verre planeet in beeld dankzij 'supertelescoop'", "text": "Wie met een ruimtesonde naar HR8799e wil vliegen, is al snel een miljoen jaar onderweg. Dat maakt het des te opmerkelijker dat astronomen hebben gezien dat de dampkring van deze planeet tjokvol wervelende wolken zit. HR8799e is een exoplaneet, een planeet die draait om een andere ster dan de zon. De speurtocht naar dergelijke plekken is een van de vruchtbaarste in de moderne sterrenkunde. Ontdekte Christoffel Columbus één continent, astronomen onthullen aan de lopende band complete nieuwe werelden. Duizenden kennen we er nu. Het blijkt alleen lastig die verre plekken scherp in beeld te krijgen, om bijvoorbeeld te kunnen zien of hun atmosfeer lijkt op de onze. In het vakblad Astronomy & Astrophysics beschrijft een internationaal team van 88 astronomen nu een techniek die dat makkelijker moet maken. Zij knoopten telescopen van de Very Large Telescope in Chili aan elkaar tot een supertelescoop. Optische interferometrie, heet dat in vakkringen. Op die manier brachten ze de atmosfeer van HR8799e ongekend nauwkeurig in kaart. Het is voor het eerst dat deze techniek wordt toegepast om een exoplaneet direct in beeld te brengen. Astronomen konden vervolgens afleiden dat de planeet een krioelende wolkenlaag heeft van ijzer en andere verbindingen. Ook zit de atmosfeer vol koolmonoxide. Opmerkelijk, omdat dat normaal meteen reageert met waterstof tot methaan. 'Uit onze simulaties bleek dat we de overdaad aan koolmonoxide het best kunnen verklaren als hoge verticale winden in de atmosfeer alles goed husselen', zegt co-auteur Paul Mollière (Universiteit Leiden). Dankzij interferometrie konden Mollière en collega's het licht van planeet HR8799e nauwkeurig scheiden van dat van zijn moederster. Een uitdaging, vergelijkbaar met het fotograferen van een vuurvliegje dat vlak naast een industriële bouwlamp vliegt die recht in je ogen schijnt. 'Met deze techniek kijk je met een scherpere bril naar dit soort planeten', reageert astronoom Lucas Ellerbroek (Universiteit van Amsterdam), zelf niet bij het onderzoek betrokken. Volgens hem vormt het resultaat een 'mooi bewijs' van de grote belofte van interferometrie om de atmosferen van dit soort exoplaneten in kaart te brengen. HR8799e is een zogeheten super-Jupiter, een planeettype dat in ons zonnestelsel niet voorkomt. Interessant is dat de planeet naar astronomische begrippen bijzonder jong is: slechts 30 miljoen jaar oud. Ter vergelijking: de aarde is 4,5 miljard jaar oud. Een nauwkeuriger beeld van HR8799e zou daarom nieuwe inzichten kunnen verschaffen in hoe planeten en planetenstelsels ontstaan. Het resultaat dient er vooral als proof of concept voor de optische interferometrie als techniek om exoplaneten in kaart te brengen. Mollière zegt verbluft te zijn door de kwaliteit van de gegevens.", "published_at": "2019-03-28"}
{"id": 10755421, "title": "Dood Anne na keten aan fouten", "text": "De kliniek waar de latere moordenaar van Anne Faber verbleef, wist niet alles over zijn zedenachtergrond. Dit is een van de conclusies van de Onderzoeksraad voor Veiligheid, zeggen bronnen rond het onderzoek. De forensisch-psychiatrische kliniek in Den Dolder waar Michael P. werd voorbereid op zijn terugkeer in de maatschappij, heeft hem niet behandeld op grond van zijn zedenmisdrijven. De kliniek werd bij de overplaatsing van P. vanuit de gevangenis onvoldoende geïnformeerd over zijn zedenachtergrond, maar deed bij zijn komst ook zelf nauwelijks onderzoek naar zijn risicoprofiel. P., die in 2017 vastzat voor onder meer de verkrachting van twee minderjarige meisjes, kreeg daardoor te veel vrijheden en een te lichte behandeling. Tijdens zijn verblijf verkrachtte en doodde hij de 25-jarige Anne Faber. Dit zeggen bronnen rond het onderzoek van de Onderzoeksraad voor Veiligheid (OVV), dat vandaag wordt gepresenteerd. Vanwege maatschappelijke onrust die ontstond na de moord onderzocht de raad in hoeverre de kliniek rekening hield met de veiligheid van de omgeving bij de behandeling van gedetineerden met psychiatrische stoornissen. Uit het onderzoek blijkt dat een keten aan fouten bij verschillende betrokken instanties ten grondslag ligt aan het fatale incident. In 2012 werd P. veroordeeld tot 11 jaar cel vanwege de verkrachting van twee minderjarige meisjes en enkele gewelddadige overvallen. In de gevangenis van Vught, waar hij een deel van zijn straf uitzat, werd hij op eigen verzoek behandeld voor zijn agressieproblemen. Hij weigerde zich te laten behandelen voor zijn zedenproblemen. Daardoor raakte dat deel van zijn stoornis bij de behandelaars steeds verder uit beeld. Bij een risicotaxatie in de gevangenis zou geen rekening zijn gehouden met zijn zedenachtergrond. Omdat zijn straf bijna ten einde liep, besloot de gevangenis in Vught hem over te plaatsen naar een kliniek waar kon worden gewerkt aan terugkeer in de maatschappij. Dat werd de kliniek Aventurijn in Den Dolder, tegenwoordig FPA Utrecht. Bij de overdracht weigerde P. dat het medisch dossier over zijn zedenachtergrond werd gedeeld. Dat kan een gevangene doen op grond van de privacywetgeving. Mede daardoor was de overdracht onvolledig en kregen de behandelaren in Den Dolder een incompleet dossier, dat vooral gericht was op de agressie- en drugsproblematiek van P. en waarin zijn risico voor de maatschappij onvoldoende naar voren kwam. De kliniek had in het vonnis wel de ernst van zijn zedenmisdrijf kunnen zien: daarin werd expliciet vermeld hoe gruwelijk P. te werk ging tijdens de verkrachting. Hoe dan ook is P.'s zedenachtergrond niet meegenomen in zijn behandelplan. Al voordat P. in de kliniek arriveerde, werden vrijheden voor hem aangevraagd - een standaardprocedure voor een dergelijke kliniek met een laag beveiligingsniveau. P. werd niet aanvullend onderzocht en er werd niet meteen een risicotaxatie gemaakt. Ook werd de gemeente Zeist door justitie niet ingelicht over de komst van de zedendelinquent. Niet opgemerkt In Den Dolder gedroeg P. zich aanvankelijk goed, waardoor behandelaren hem zagen als een modelpatiënt. Zelf zei hij tijdens de rechtszaak vorig jaar dat hij 'een masker' opzette om zijn behandelaren om de tuin te leiden. Dat P. op dag dat hij Anne Faber doodde ritalin zou hebben gesnoven, zoals hij tegenover de rechter verklaarde, werd niet opgemerkt. Michael P. kreeg in 2012 geen tbs opgelegd, mede doordat hij niet had meegewerkt aan het onderzoek naar zijn stoornissen bij het Pieter Baan Centrum. Daardoor kwam hij in het reguliere gevangenissysteem terecht, met een einddatum aan zijn straf, en zou hij mogelijk vrijgekomen zijn in juli 2018. Forensisch-psychiatrische klinieken zijn vooral gericht op de terugkeer van gedetineerden met psychiatrische stoornissen in de maatschappij. Inmiddels heeft P. voor het doden van Anne Faber wel tbs opgelegd gekregen, naast een gevangenisstraf van 28 jaar. De kliniek in Den Dolder wil niet reageren tot het volledige OVV-onderzoek donderdagochtend is gepubliceerd. Ook de familie van Anne Faber en de advocaat van Michael P. wachten met hun reacties. TEN EERSTE PAGINA 8-9 Experts over risico's wegen in de forensische zorg: 'Niet helderziend.'", "published_at": "2019-03-28"}
{"id": 10755792, "title": "Kallemooise haan gaat volgens rechter goed verzorgd de mast in", "text": "Het jaarlijkse Kallemooifeest op Schiermonnikoog hoeft van de bestuursrechter in Groningen de meest in het oog springende traditie niet kwijt te raken: met Pinksteren mag er gewoon weer een levende haan in een mandje aan een vlaggestok worden gehesen. Die traditie is geen vorm van dierenmishandeling, zo heeft de rechter woensdag bepaald in een door het Comité Dierennoodhulp aangespannen beroepsprocedure. 'Beschamend', vindt Sandra van de Werd van het comité. Volgens de rechter is geen sprake van dierenmishandeling, omdat de haan - die drie dagen in een mandje op 18 meter hoogte aan een vlaggemast verblijft - goed wordt verzorgd. Voordat de haan omhooggaat, onderzoekt een dierenarts zijn gezondheid. De haan krijgt water en voer op hoogte en in de mand hangt ook nog een camera om het welzijn van het dier in de gaten te houden. Hoezo geen mishandeling, vindt Sandra van de Werd. 'Mishandeling is niet alleen maar een dier schoppen en slaan. Het is ook een dier geestelijk veel stress bezorgen en in zijn welzijn benadelen zonder redelijk doel.' Over wat precies het doel is van de haan aan de vlaggemast bestaan veel lezingen, zoals niemand ook zeker weet hoe oud de traditie tijdens Kallemooi is. Velen houden het op een vruchtbaarheidsritueel. Over de functie van de haan op hoogte bestaat wel zekerheid: tijdens de driedaagse feestelijkheden gelden op Schiermonnikoog geen gemeentelijke regels, dus ook niet voor de horeca. Gelegenheden sluiten pas de deuren op het moment dat de haan 's ochtends gaat kraaien. Volgens Comité Dierennoodhulp is het zonneklaar dat de traditie in strijd is met de Wet Dieren. De rechter denkt daar anders over. Het comité ziet niet alleen het verblijf van de haan aan de vlaggemast op het dorpsplein als dierenmishandeling, maar ook de daaraan voorafgaande rituelen. Jongeren gaan op hanenjacht, de zogeheten Kallemooi-commissie met daarin oude heren, kiest uit het aanbod een haan. Sandra van de Werd: 'Het kan niet anders dan dat het roven van meerdere hanen veel angst en stress oplevert.' Van de Werd kondigde woensdag aan dat de 'strijd' tegen dit 'walgelijke en volstrekt nutteloze dierenmisbruik' wordt voortgezet. Of die strijd langs juridische weg wordt voortgezet, is nog onduidelijk. Van de Werd verwierf landelijke bekendheid toen zij een kip die in een kunstproject werd gebruikt bevrijdde. 'Kip Jip' kreeg daardoor landelijke bekendheid. Van de Werd zelf kreeg een strafblad wegens kippendiefstal.", "published_at": "2019-03-28"}
{"id": 10755793, "title": "Titanic. Bert Wagendorp column", "text": "Telkens denk je dat het niet ingewikkelder en niet chaotischer kan met het Britse Brexitdebat, maar dan blijk je de inventiviteit en het complicerend vermogen van het Lagerhuis toch weer jammerlijk te hebben onderschat. Ik ken mensen die er allang genoeg van hebben, er niets meer van begrijpen en beweren dat je net zo goed kunt proberen het wereldraadsel te ontrafelen. Daar zit wel wat in, maar toch is die houding jammer. 'Fascinerend' dekt allang de lading niet meer; wat we krijgen voorgeschoteld, is een schokkend, ongelooflijk en verbijsterend totaaltheater, de bloederige eindfase van een politiek schaakspel met een land als inzet. Woensdagmiddag werd eerst urenlang gedebatteerd over de vraag of zestien (zestien, alleen dat al) moties over verschillende Brexitvarianten in stemming zouden worden gebracht. De regering was tegen, maar het parlement had zich voorgenomen het heft in handen te nemen en bij de stemming kreeg Theresa May opnieuw een uppercut. Voorzitter Bercow - wiens kat trouwens 'Order' heet - selecteerde acht van de zestien voorstellen voor een stemming. Om het allemaal nog grotesker te maken, liep daar tussendoor Mays plan om vrijdag haar Brexitdeal voor de derde keer in stemming te brengen, na twee eerdere gruwelijke nederlagen. Twee van de leidende Brexiteers, Jacob Rees-Mogg en Boris Johnson, hadden aangekondigd de deal ditmaal te zullen steunen, uit angst dat er anders helemaal geen Brexit zal komen. Het drama kreeg nog meer diepte toen Theresa May woensdag aankondigde te zullen aftreden in ruil voor acceptatie van haar deal. Je ziet Mark Rutte zijn politieke leven nog niet opofferen om de pensioenonderhandelingen vlot te trekken, maar we hebben het hier dan ook over Shakespeare versus het dorpstoneel. De consternatie was groot toen Bercow, die kennelijk zijn zinnen heeft gezet op de titel 'Europeaan van het Jaar', woensdag herhaalde dat hij geen derde stemming over Mays deal zal toestaan en dat hij er ook voor zal gaan liggen als de regering die er via het geitenpaadje van een reglementswijziging toch probeert door te drukken. Dat was weer zo'n moment dat het hele spel zo onweerstaanbaar maakt, een dodelijke pass uit het niets, een door niemand verwachte zet. Om de boel nog wat meer op scherp te zetten, zei EU-president Tusk in Straatsburg dat het Lagerhuis de Britten die in de Unie willen blijven dan in de steek wil laten, maar dat Europa dat niet van plan is. Hij verwees naar de één miljoen Remainers die afgelopen weekend de straat opgingen in Londen en de 5,75 miljoen mensen die een petitie tegen de Brexit ondertekenden. Hoe het verder zal gaan, weet nog altijd niemand. Lukt het May om haar deal toch nog aan het Lagerhuis voor te leggen, dan zal hij hoogstwaarschijnlijk ten derden male worden weggestemd. Dan zit er weinig anders op dan in Brussel opnieuw om uitstel te smeken. Het zal tijd vragen om tot een nieuwe deal te komen, met het hele circus dat daar weer achteraan komt. De Britten zitten dit jaar nog gezellig uit als lid van de EU, of er moet een wonder gebeuren. En mogelijk nog wel langer ook. Langzaam maar zeker zie je de Brexit aan de horizon verdwijnen en ten onder gaan als de Titanic, stukgevaren op een ijsberg van eindeloze debatten, verdeeldheid en onenigheid. We moeten goed kijken. Dit is wat een ondoordacht referendum met een welvarend land kan doen: het splijten en slopen.", "published_at": "2019-03-28"}
{"id": 10755794, "title": "Uitstel omstreden EU-plan voor export WW-uitkeringen", "text": "In een gezamenlijk document plaatsten de zes landen (Nederland, Duitsland, Oostenrijk, België, Denemarken, Luxemburg) een lange reeks (7 pagina's) kritiekpunten bij het principeakkoord over de WW-export dat EU-voorzitter Roemenië vorige week met het Europees Parlement sloot. Volgens de ambassadeurs van de zes landen is het Roemeense voorzitterschap zijn mandaat te buiten gegaan. Om te voorkomen dat het voorstel in de prullenbak zou belanden, drukte het voorzitterschap de pauzeknop in. Vrijdag buigen de ambassadeurs zich vermoedelijk opnieuw over de kwestie. Diplomaten waarschuwen dat uitstel nog geen afstel betekent. 'Nederland blijft zich komende dagen inzetten voor een beter resultaat. De uiteindelijke afloop blijft onzeker', liet Koolmees in een reactie weten. Nederland (naast Duitsland en België) is ontstemd over het voornemen om Polen of andere EU-werknemers die buiten hun thuisland werkloos worden, het recht te geven zes maanden naar huis te gaan met behoud van hun WW-uitkering. Nederland vreest niet zozeer de kosten (geschat op 18-30 miljoen euro, een fractie van de 3,5 miljard euro die er per jaar naar WW-uitkeringen gaat) maar wel dat de Poolse werkloze thuis geen enkele moeite zal doen nieuw werk te vinden. Zijn uitkering is immers vaak hoger dan het loon van een baan in Polen. Ook andere lidstaten hebben moeite met onderdelen van het principeakkoord, dat naast de WW-export het recht op zorg regelt en striktere controles bevat om misbruik van de socialezekerheidstelsels te voorkomen. Het is ongebruikelijk dat lidstaten in zo'n laat stadium van de besluitvorming met zoveel fundamentele kritiek komen. Donderdag bespreken experts van de lidstaten, de Europese Commissie en het Roemeense voorzitterschap de klachtenlijst. Verschillende ambassadeurs waarschuwden woensdag dat een oplossing tijd zal vergen en mogelijk heropening van het principeakkoord. In dat geval komt de optie van uitstel dichterbij, mogelijk tot eind dit jaar. Roemenië hecht er echter zeer aan het akkoord voor medio april (laatste zitting voor de Europese verkiezingen) af te ronden. Roemeense diplomaten spreken over een 'zeer gevoelig en uiterst complex dossier'. Brusselse diplomaten zijn verbaasd over de late reactie van de Tweede Kamer. Het voorstel van de Commissie dateert uit december 2016. In februari 2017 stuurde toenmalig minister Koenders (Buitenlandse Zaken) een brief aan de Tweede Kamer waarin hij het voorstel uiteenzette met de Neder-landse kritiek erop. Daarna is er bijna anderhalf jaar in Brussel over onderhandeld tussen de lidstaten. Afgelopen maanden zijn er acht gespreksronden met het Europees Parlement geweest om het principeakkoord te bereiken. Pas op het laatste moment trok de Tweede Kamer aan de bel. pagina 21 Commentaar: geen afstel, wel meer tijd voor Nederlan Minister Koolmees van Sociale Zaken krijgt extra tijd om het Europese plan voor de export van WW-uitkeringen alsnog van tafel te poetsen. Onder druk van zes landen - waaronder Nederland - werd het besluit over het omstreden plan woensdag in Brussel onverwacht uitgesteld. d", "published_at": "2019-03-28"}
{"id": 10753307, "title": "(Drie)dubbele pet voor FvD'ers. Provincie Formatie", "text": "Forum voor Democratie is op stoom met het formeren van besturen in de drie provincies waar de partij het grootst werd. Opvallend zijn de dubbelfuncties: FvD-kopstuk Annabel Nanninga neemt zelfs drie banen voor haar rekening straks. Er waren kennismakingsgesprekken ('mijn naam is Johan'), er waren oproepen tot 'constructieve gesprekken' en zonder uitzondering hadden de verkozen Provinciale Statenleden van Forum 'er heel veel zin in'. Na de verpletterende overwinning van Forum voor Democratie bij de Provinciale Statenverkiezingen doet de partij er alles aan lokale besturen te vormen. Voorop staan Zuid-Holland, Flevoland en Noord-Holland, de plekken waar de partij de grootste werd. Om coalities te smeden werd VVD-kopstuk Hans Wiegel al gevraagd om informateur te worden in Noord-Holland, net als oud-haventopman en KLM-baas Hans Smits voor Zuid-Holland. En gisteren liet de partij weten dat Annemarie van Gaal, tv-persoonlijkheid en ondernemer, de formatie in Flevoland gaat leiden. Inhoud Na de eerste kennismakingen wordt de komende dagen inhoudelijk verder gesproken met andere partijen om coalitiemogelijkheden af te tasten. Al kwam er, bijvoorbeeld in Noord-Holland, al wel de klacht dat andere partijen niet goed weten wat Forum in hun provincie wil. Bij campagnebijeenkomsten en debatten bleef de lokale lijsttrekker weg. ,,Ik hoop dus snel meer te horen, want veel is nu nog onduidelijk,'' zegt Cees Loggen, lijsttrekker voor de VVD. Partijleider Thierry Baudet zei die klacht wel te begrijpen. De partijcampagne was vooral geënt op hem en rechterhand Henk Otten, lijsttrekker in de Eerste Kamer. ,,Toch staan de lokale standpunten op de website.'' En volgens Baudet kan er geen twijfel over bestaan: er moet 'constructief' gesproken gaan worden. ,,Wij snappen dat Nederland een coalitieland is en dat je dus op punten ook water bij de wijn moet doen'', aldus Baudet. Twee functies Opvallend is wel dat een groot aantal FvD'ers dat verkiesbaar was, een dubbelfunctie lijkt te gaan bekleden. In de Eerste Kamer, waar de partij dertien zetels gaat bemachtigen, zijn vijf FvD'ers die ook in de Provinciale Staten een zetel mogen innemen. Dat mag - en de functies zijn deeltijdbanen. Twee van hen hebben een (luxe) probleem. Ze kunnen al rekenen op een zetel in de provincie én de Eerste Kamer, maar staan ook op de lijst voor de verkiezingen voor het Europese Parlement in mei. Zij moeten waarschijnlijk kiezen: een nationale functie en een Europese mag je niet combineren. FvD-kopstuk Annabel Nanninga spant de kroon. Ze zit in de gemeenteraad van Amsterdam, gaat nu in Noord-Holland de provincie in én zit straks in de Eerste Kamer. Dat mag. Van kritiek op zo veel dubbele petten wil ze niet weten. ,,Wat lief dat men zo bezorgd is over mijn werkdruk'', liet ze via Twitter weten. ,,Wees gerust, wij van FvD zijn dol op hard werken.''", "published_at": "2019-03-28"}
{"id": 10753574, "title": "Vrees voor recessie. Aanwijzingen voor wereldwijde beursval", "text": "De koersen op de aandelenbeurzen gingen tien jaar lang alleen maar omhoog. Maar nu lijkt de rek eruit. Dat kan grote gevolgen hebben. Het optimisme onder beleggers is aan het verdwijnen. Afgelopen week gingen de beurzen wereldwijd onderuit. Dat gebeurde eind vorig jaar ook al. De angst voor een recessie onder beleggers neemt toe. En dat is begrijpelijk, gelet op alle signalen die er de laatste tijd binnenkomen. En dat kan weleens heel vervelend uitpakken. Het belang van de aandelenbeurzen is namelijk enorm toegenomen de afgelopen jaren, vooral in de VS. Aandelen maken daar het belangrijkste deel uit van het vermogen van huishoudens. In totaal zit er voor meer dan 30 biljoen vermogen in aandelen en obligaties. Als de beurs inzakt, betekent dat een enorm verlies voor huishoudens. En dat zal tot een zware recessie leiden, waarschuwt econoom Joseph Carson in een opinieartikel in de Financial Times. ,,Als huishoudens veel vermogen in aandelen en obligaties hebben zitten, zal een beursval ze hard treffen'', erkent Hugo Erken, econoom bij de Rabobank. Hij ziet ook dat de beurs een belangrijke rol speelt. ,,Kijk naar Trump. Die doet er alles aan om de aandelenkoersen hoog te houden. Dat is goed voor zijn herverkiezing in 2020.'' Carson vraagt zich in zijn opiniestuk af of de centrale banken niet moeten ingrijpen om een koersval te voorkomen. De beursval kan namelijk ook de oorzaak zijn, en niet louter het gevolg van een recessie. Iets soortgelijks was er ook in 2008 aan de hand met de kredietcrisis. Toen zagen huishoudens in de VS de waarde van hun huizen fors dalen en dat was een van de oorzaken van de diepe recessie die volgde. Mooie rendementen Dat huishoudens massaal de beurs opgaan, is niet vreemd. Door de lage rente levert spaargeld nauwelijks iets op. En de aandelenbeurzen laten jaar na jaar mooie rendementen zien. Je bent dus een dief van je eigen portemonnee als je niet in aandelen stapt. En met die rente wordt het voorlopig niks, is de algemene verwachting. De Federal Reserve System (Fed), de Amerikaanse centrale bank, zorgde recent voor de grootste schok toen ze bekendmaakte de rente dit jaar niet meer te verhogen. Fed-voorzitter Jerome Powell liet zich veel somberder uit over de Amerikaanse economie dan ooit tevoren. En in Europa liet Mario Draghi, de president van de Europese Centrale Bank, weten dat de rente nog heel lang laag zal blijven. Ook in Europa lijkt de fut behoorlijk uit de economie. ,,De lage rente is een teken dat er weinig inflatie, dus weinig economische groei wordt verwacht'', zegt Corné van Zeijl, fondsmanager bij vermogensbeheerder Actiam. ,,In de VS wordt gerekend op een groei van 1,5 procent op jaarbasis. Dat is mager.'' Ook in Europa valt de groei tegen. ,,Italië zit al in een recessie en in Duitsland en in Frankrijk houdt het ook niet over'', zegt Erken. Een magere groei is vervelend, maar niet rampzalig voor beurskoersen. Een recessie kan wel roet in het eten gooien. De vraag is dus hoe groot die kans daarop is. Zowel Van Zeijl als Erken wijzen op het fenomeen van de inverse rentecurve. In de VS is de korte rente hoger dan de lange rente. Alle recessies na de Tweede Wereldoorlog werden voorafgegaan door zo'n inverse rentecurve. Van Zeijl: ,,Maar dat betekent niet meteen dat er weer een recessie komt. Het is een van de brandsignalen, en er zijn er meer.'' Maar Van Zeijl ziet niet meteen reden voor een forse koersval van de aandelen. ,,Over de economische groei kun je moeilijk enthousiast zijn, maar ik zie geen recessie op korte termijn. En dan zijn de aandelen niet te duur. Maar als er toch een harde brexit komt en daarbovenop een handelsoorlog tussen China en de VS, kan alles anders zijn.'' Erken voorziet in de tweede helft van 2020 een recessie in de VS. ,,Maar het zal wel een milde zijn, verwachten we. En daarna keert de groei terug. Europa zal er ook een tik van krijgen, maar ik denk niet dat hier ook een recessie komt.'' Als er toch een flinke recessie komt kunnen de centrale banken weinig meer doen. De ECB houdt de rente al onder nul en heeft de geldpers juist uitgezet. ,,De Fed heeft de rente wel verhoogd. Die kan de rente nog tien keer verlagen. Maar het is de vraag of dat voldoende munitie is om de groei weer aan te jagen'', zegt Erken. Van de overheid is ook niet veel te verwachten. ,,In de VS is al een belastingverlaging doorgevoerd. Die kost al 1500 miljard dollar in tien jaar. In Zuid-Europa is ook niet veel te verwachten'', denkt Erken. ,,Alleen Duitsland zou meer kunnen doen, maar daar zijn ze helemaal geobsedeerd door een sluitende begroting.''", "published_at": "2019-03-28"}
{"id": 10753772, "title": "Kwekers: pas op de bloemen, blijf uit de bollenvelden", "text": "Toeristen vertrappen massaal de bollenvelden in de bollenstreek. Volgens kwekers wordt het steeds erger. Met een campagne willen ze proberen de velden mooi te houden. Daar stoppen weer een paar auto's in de berm. Toeristen stappen uit met een telefoon in de aanslag en banen zich een weg dwars door de tulpen op zoek naar de beste plek voor een selfie. Sommige doen een poging zichzelf al springend boven de tulpen vast te leggen. Anderen dansen de narcissen plat of gaan er middenin liggen. Het is voor bollenkweker Simon Pennings in Noordwijkerhout pijnlijk om te zien. ,,We krijgen grote groepen mensen op bezoek, wat we heel fijn en leuk vinden, maar ze trappen alles plat. Vorig jaar had ik een perceel met 10.000 euro schade. In deze regio heb ik wel vijftig percelen, kun je nagaan.'' Volgens Pennings wordt het 'elk jaar een stappie erger'. ,,Ze willen toch die selfie maken.\" Sociale media helpen zeker mee bij de drukte, zegt woordvoerster Nicole van Lieshout van de plaatselijke VVV. ,,De plaatjes gaan de wereld over. Iedereen wil net een gekkere en leukere foto, liggend of dansend tussen de bloemen. Dat snap ik, maar het is ook heel belangrijk dat ze dat met respect doen voor diegenen die er elke dag van vroeg tot laat mee bezig zijn.'' Uitleggen Pennings probeert het zijn bezoekers keer op keer uit te leggen, maar met zeker 1 miljoen toeristen vanuit de hele wereld die de bollenstreek deze maanden aandoen, is dat geen doen. ,,Ze staan er niet bij stil. Men is een beetje uit het oog verloren hoe een plantje groeit en dat wij daar het hele jaar mee bezig zijn. Als ik mensen dat uitleg op het veld zeggen ze 'joh, je hebt gelijk' en 'sorry ik heb het helemaal niet gezien en niet begrepen'.'' Het is volgens Pennings grotendeels onwetendheid. ,,Men denkt dat het een soort plastic is. Ze denken: morgen is het weer heel. Dat is niet zo, dan is de bloem gewoon dood.'' De Noordwijkerhoutse kweker kaartte het probleem aan. Gemeentes in de bollenstreek, VVV's, marketingorganisaties, de Koninklijke Algemene Vereniging voor Bloembollencultuur (KAVB) en kwekers hebben nu de handen ineen geslagen. Er komen banners, borden en dranghekken met de slogan 'Enjoy the Flowers, respect our Pride'. Ook worden er vrijwillige ambassadeurs ingezet. Proef ,,Het is een pilot'', benadrukt Van Lieshout. ,,We gaan kijken op dit de manier is om de boodschap positief over te brengen. Het is hartstikke mooi, al die toeristen die de bloemen bewonderen. Iedereen mag daarvan genieten. Alleen niet op of in de bloemen.'' De eerste banner staat al bij één van de bloembollenvelden van Pennings. Van Lieshout denkt dat het wel effect zal hebben. ,,Sommige mensen denken dat het vrije natuur is. Als ze weten dat iemand er zijn levenswerk van heeft gemaakt, begrijpen ze dat ze er met respect mee om moeten gaan.'' Pennings: ,,We willen geen prikkeldraad hoeven spannen. Iedereen is welkom en zo proberen we dat in de hand te houden.''", "published_at": "2019-03-28"}
{"id": 10753774, "title": "Radicaal tegen windmolens. Dreigementen Noord-Nederland", "text": "Onder druk van dreigementen van actievoerders stapt een Drentse bouwondernemer uit een groot windmolenproject. Het is inmiddels het zoveelste incident. 'Dat wat u in twintig jaar heeft opgebouwd gaan wij zorgvuldig afbreken', staat in een dreigbrief die wegenbouwer Ben Timmermans uit Nieuw-Buinen vorige week in zijn brievenbus vond. 'En daar nemen wij alle tijd voor.' Gisteren maakte Timmermans, na dagen piekeren, in het Dagblad van het Noorden bekend zich terug te trekken uit de bouw van van windmolenpark Drentse Monden en Oostermoer. Hij zou 15 kilometer aan wegen aanleggen door het gebied, noodzakelijk voor de aanvoer van de loodzware masten en wieken. Een klus van 5 miljoen euro. Maar Timmermans, gezinshoofd en werkgever van 150 man personeel, durft het niet meer aan. Vorige maand werd zijn bedrijf Avitec infra & milieu namelijk ook al geraakt. Op een rotonde bij het station van Delfzijl, die Avitec aanlegt, gooiden activisten kilo's asbest neer. Wie meebouwt aan het 'windconcentratiekamp', staat op affiches die rond de dumpplaats zijn verspreid, zal 'asbest oogsten'. Het was niet de eerste asbestdumping in de regio die volgens de politie te linken is aan windmolenactivisten. Maar nu het eerste bedrijf is gezwicht voor de bedreigingen van radicale actievoerders tegen windparken, is de maat vol. De politie Noord-Nederland heeft een Team Grootschalige Opsporing opgetuigd met zo'n twintig rechercheurs die, ondersteund door pakweg vijftig agenten, de incidenten rond de aanleg van windparken gaan onderzoeken. ,,Iedereen mag zijn mening over windparken hebben. Maar de strafbare feiten die nu worden gepleegd, en de omvang en ernst daarvan, zijn ontoelaatbaar'', zegt sectorhoofd Fred van Dijk van de politie in Drenthe. Vorig jaar waarschuwde de Nationaal Coördinator Terrorisme en Veiligheid (NCTV) al voor het groeiende extremistische verzet tegen windmolens. Vooral in het noordoosten van het land, waar bewoners na jaren onzekerheid over aardbevingen als gevolg van gasboringen, nu het gevoel hebben als wingewest voor windenergie te worden uitgebuit. Procederen Windmolens verpesten het landschap, zorgen voor ziekmakend geluid, slagschaduwen en dalende huizenprijzen, stellen omwonenden. Zij procederen al meer dan tien jaar tegen de komst van de turbines. Een enkele keer met succes, zoals in Delfzijl, waar de Raad van State in december een streep door een gepland windpark zette. Maar in de veenkoloniën tot nu toe tevergeefs: later dit jaar moet in Drentse Monden en Oostermoer de bouw van 45 windturbines starten. Die krijgen een tiphoogte van 210 meter - 25 meter hoger dan de Euromast. De Raad van State spreekt zich binnenkort uit over nog eens 35 windmolens die even verderop, langs de N33 bij Meeden, zijn gepland. Naarmate de bouw dichterbij komt, zijn de protesten in hevigheid toegenomen. De afgelopen jaren regende het aangiftes. In 2016 vonden boeren die hun land voor aantrekkelijke tarieven verpachten aan windmolenbouwers op hun akkers in Meeden tientallen conservenblikken met in beton gegoten ijzeren pinnen. Ze installeerden metaaldetectoren op hun landbouwmachines om de sabotagevoorwerpen op tijd te lokaliseren. Daarna vonden ze betonblokken zonder ijzer op hun akkers. In een schuur van een 'windboer' werd in september van dat jaar brand gesticht. Een maand later stonden bij een andere agrariër hooibalen in brand. Die winter ontvingen meerdere windboeren kerstkaarten met cryptische teksten als 'Spiegeltje, spiegeltje aan de wand. Wat vliegt er nu weer in brand?' Vorige zomer ontvingen 34 bedrijven die betrokken zijn bij windparken in het noorden, waaronder energiereus Innogy/RWE, een dreigbrief. ,,Wie zich verrijkt, over onze ruggen, aan de windparken in Groningen en Drenthe, wordt als een fascist in beeld gebracht en verklaar zichzelf vogelvrij. In heel Nederland en daarbuiten'', stond daar onder meer in. Verschillende bestuurders uit Groningen en Drenthe, onder wie oud-gedeputeerde en PvdA-Kamerlid William Moorlag, werden op posters afgebeeld als nazibeulen uit de Tweede Wereldoorlog. Langs de N33 werden tientallen vlaggetjes met hakenkruizen en kreten als 'Bezet gebied' geplant. De Groningse oud-journalist Cees Stolk en voetbalcommentator Jan Mulder, die zich in het windmolendebat mengden, vonden een dreigbrief met lucifers en zwavelkorrels op hun deurmat. De politie bevestigt onderzoek te doen naar deze en andere incidenten. Voor zover bekend, heeft dat speurwerk tot nu toe tot slechts één aanhouding geleid. Een schamele oogst, erkent districtschef Van Dijk. In Groningen en Drenthe deed de politie daarom gisteren via sociale media een dringende oproep aan burgers om informatie te delen. \"In deze kleine, gesloten plattelandsgemeenschappen lopen we tegen een muur van zwijgen op. We zijn ervan overtuigd dat er mensen zijn die informatie hebben. Misschien hebben die tot dit moment gedacht: dat ga ik maar niet delen, anders krijg ik gedoe. Veel mensen zijn tegen windmolens. Maar het lijkt ons sterk dat zij ook allemaal achter deze methodes staan, die de lokale gemeenschappen ondermijnen en ontwrichten.'' Werkgelegenheid Volgens ondernemer Ben Timmermans kent de strijd tegen windmolens alleen maar verliezers. Nu zijn bedrijf zich terugtrekt, verdwijnt lokale werkgelegenheid waar de regio jarenlang voor heeft gestreden. De bouw zal volgens hem gewoon doorgaan, maar dan door een ander bedrijf. ,,Voor mij is een emotionele en financiële grens bereik'', zegt hij in het Dagblad van het Noorden. ,,Ik wil mijn familie, onze medewerkers en opdrachtgevers niet langer de dupe laten worden van deze uit de hand gelopen situatie. Ik wil geen strijd, en ik ga ook geen strijd aan.''", "published_at": "2019-03-28"}
{"id": 10753775, "title": "'Warmtenet te duur voor huurhuis'", "text": "Woningcorporaties vrezen dat het niet gaat lukken om zo'n 200.000 huurhuizen binnen drie jaar van het gas af te halen. Daarvoor verlagen energiebedrijven de tarieven voor hun warmtenetten niet genoeg. Dat zegt Aedes, de koepel van corporaties. In het voorlopige Klimaatakkoord hebben corporaties en energiebedrijven afgesproken huizen te verduurzamen. Woningcorporaties zetten de eerste stap. Door op grote schaal huurhuizen aan te sluiten op warmtenetten, kan de prijs van die warmtenetten omlaag. ,,Maar voorlopig maken de energiebedrijven dat niet waar'', klaagt Aedes-voorzitter Marnix Norder. Volgens Norder worden de projecten pas financieel haalbaar als de tarieven voor warmtenetten omlaag gaan. ,,Het mag niet zo zijn dat de woonlasten van huurders omhoog gaan, dat hebben we zo afgesproken'', zegt hij. Aedes heeft uitgerekend dat ongeveer 200.000 huurhuizen binnen drie jaar kunnen worden aangesloten op een bestaand warmtenet. Het gaat om wijken in onder meer Amsterdam, Rotterdam, Utrecht, Nijmegen en Breda. ,,In het Klimaatakkoord hadden we een ambitie voor 100.000 huizen benoemd. Dat kunnen we dus verdubbelen.'' Maar Norder is niet te spreken over het aanbod van de energiebedrijven. ,,Voorlopig is het absoluut onvoldoende voor de overstap van gas naar een warmtenet. De energiebedrijven willen alleen op lokaal niveau om tafel met corporaties. Dat leidt tot ontzettend moeilijke onderhandelingen. Onacceptabel.'' Volgens Gijs de Man, die namens de energiebedrijven heeft onderhandeld over het Klimaatakkoord, is het niet mogelijk landelijke prijsafspraken te maken. ,,Dat soort afspraken zijn verboden'', reageert hij. ,,Daarnaast is elke locatie anders. Op de ene plek is het eenvoudiger om woningen op een warmtenet aan te sluiten dan op de andere plek.'' Vandaag wordt in de Tweede Kamer gepraat over het versneld van het gas af halen van huurhuizen.", "published_at": "2019-03-28"}
{"id": 10754071, "title": "Limburg schiet de wasbeer af", "text": "De provincie Limburg heeft toestemming gegeven voor het afschieten van wasberen. De provincie zegt deze beslissing te nemen omdat de wasbeer oprukt en gezondheidsrisico's en overlast veroorzaakt. De populatie groeit fors. Eind 2017 was er een eerste melding van een wasbeer met jongen. Vorig jaar waren er al zo'n honderd dieren. De wasbeer opvangen, zoals onder meer de Partij voor de Dieren wil, kan volgens de provincie niet: dat zou te duur en ineffectief zijn. Afschieten is de enige zinvolle optie, vindt de provincie, die daarmee hoopt te voorkomen dat de dieren zich definitief in Limburg vestigen. Deskundigen betwijfelen of dat lukt. Zij denken dat de wasbeer, die vanuit Duitsland oprukt, zal blijven terugkomen en dat Nederland zich daarmee beter kan verzoenen. De wasbeer komt van nature niet voor in Nederland.", "published_at": "2019-03-28"}
{"id": 10754146, "title": "'Dit jaar wil ik het wél halen'. Maarten van der Weijden weer het water in voor monstertocht", "text": "Maarten van der Weijden zwemt deze zomer opnieuw de Elfstedentocht. Vorig jaar moest hij opgeven, maar het geld dat hij toen ophaalde, smaakt naar meer. Hondsberoerd stapte Maarten van der Weijden vorig jaar uit het water. Alles deed pijn. Hij kon geen medicijnen meer binnenhouden. Leek een verstoorde zoutbalans te hebben. Zag op enig moment zelfs roze waterfietsen en kastelen in zijn gedachten. Nee, hij moest er niet aan denken om nog 1 meter verder te zwemmen, zei hij toen hij na een tocht van 163 kilometer op de kant werd gehesen. Meer dan 55 uur had Van der Weijden in het water gelegen en dat was goed te zien aan zijn verschrompelde handen en voeten. De Olympisch kampioen zwemmen in open water vroeg het onmogelijke van zijn lichaam. Liet artsen op de kant versteld staan over de aanslag die hij op zijn eigen lijf pleegde. Zou dit ooit nog goedkomen vroegen velen zich af? Ja dus, is het antwoord driekwart jaar later. Sterker nog, Maarten van der Weijden wil de tocht van bijna 200 kilometer nog eens zwemmen op 21 juni. ,,Toen ik net uit het water kwam, wilde ik dit nooit meer. Maar ik herstelde de dagen na mijn tocht heel voorspoedig. De sportman in mij zei al snel: volgend jaar wil ik het wél halen.'' Van der Weijden beseft dat het een tweede keer zeker niet gemakkelijker zal zijn. Het is niet mogelijk om beter te trainen voor zo'n enorme afstand. ,,Maar ik hou van zwemmen en het stellen van hoge eisen. Dit goede doel past bovendien enorm bij mij. Elk jaar sterven er 40.000 mensen aan de gevolgen van kanker. Mijn lijden is het waard om het lijden van anderen kleiner te maken.'' Getwijfeld Toch heeft Van der Weijden best even getwijfeld of hij het wel moest doen. Marketingdeskundigen die hij benaderde, raadden hem dit zelfs af. Want zo'n groots spektakel als het vorig jaar was, zal het een tweede keer misschien niet meer zijn, waarschuwden de experts hem. Maar toen Van der Weijden in Friesland zijn plannen ontvouwde om nog een keer een groots zwemfestijn te houden voor het goede doel, waren ze daar dolenthousiast. Veel Friezen hebben het ervaren als een feest zoals ze dat ook met de echte Elfstedentocht houden. ,,Iedereen die er niet zelf bij was, heeft op tv kunnen zien wat het losmaakte. Het was heel bijzonder en ik kan alleen maar hopen dat het dit jaar weer zo is'', zegt Van der Weijden. En dus zet Van der Weijden zijn plan door. Met wijze lessen uit de allereerste editie hoopt hij nu wel de finish in Leeuwarden te halen. Zo is de datum 21 juni niet voor niets gekozen. De nachten zijn dan het kortst, want zwemmen in de donkere uren heeft hij als loodzwaar ervaren. Ook zal hij meer eten en 's middags beginnen in plaats van 's morgens. ,,Die eerste nacht heb ik nauwelijks een oog dicht gedaan, omdat ik niet echt moe was. Door 's middags te beginnen hoop ik één nacht door te halen en de tweede nacht wel goed te kunnen slapen.'' Geen zekerheid Maar hoe anders Van der Weijden het deze keer ook gaat aanpakken; er bestaat geen zekerheid dat hij het nu gaat halen. Met een onweersbui kan het al misgaan, beseft hij. Uiteindelijk gaat het ook niet om het sportieve doel, maar om zoveel mogelijk geld in te zamelen voor kankeronderzoek, vindt Van der Weijden. Afgelopen jaar was dat ruim 5 miljoen euro. Een gigantisch bedrag. Hoe mooi zou het zijn om dit bedrag te overtreffen. Maar ook als het minder is, zou dat zeker geen teleurstelling zijn. ,,Elke euro die we binnenhalen is het meer dan waard.'' Deze editie het is het ook nadrukkelijk de bedoeling dat mensen zelf meezwemmen voor het goede doel. Op 22 juni kunnen ze in Stavoren 500 meter of 2 kilometer zwemmen. De echte sportievelingen kunnen in elke stad die Van der Weijden aandoet 2 kilometer zwemmen. ,,Mijn droom is dat we zo elk jaar geld in kunnen zamelen. Vergelijkbaar met hoe ze dat bij de Alpes d'HuZes doen met wielrennen. Natuurlijk zijn er in Nederland meer fietsers dan zwemmers. Maar ik denk dat mensen ook op zoek zijn naar iets nieuws.''", "published_at": "2019-03-28"}
{"id": 10755457, "title": "Paniek. Fidan Ekiz Column", "text": "Ik was onderweg naar het Boekenbal toen een vriendin appte: 'Ben je er al? Hier gebeurt van alles!' Freek de Jonge verstoorde de opening van het bal, omdat hij een statement tegen Baudet wilde maken. Ik keek het later terug. Alles eraan was pijnlijk. De actie zelf, maar ook of vooral de reactie erop. De CPNB-directrice praatte gewoon door De Jonge heen. Laat die man dan even zijn woordje doen. Hij staat al, roept van alles, iedereen ziet en hoort het. Waarom zou je hem negeren? Ik weet het wel. Te bang om te reageren op diens 'statement', niet weten welk standpunt in te nemen als host. Een dag later kreeg ik een mail van een studente, die anoniem wenst te blijven. Ze vertelt dat ze is geschrokken van hoe op haar universiteit wordt gereageerd op de overwinning van FvD. Er was een soort heksenjacht geopend op FvD-stemmers. Die moesten voortaan maar wegblijven, vonden de medestudenten. ,,De docent liet het gaan en knikte instemmend.'' Al twintig jaar broeit het ongenoegen onder het electoraat, omdat critici alles en iedereen wat buiten hun politiek correcte blikveld valt, wegzetten als racistisch en denken weg te komen met hun simpele analyse. Namelijk: domme boze burgers laten zich verleiden door het xenofobe geluid van Fortuyn, Wilders en nu Baudet. Aan de frame van die 'domme kiezers' en de retorische strijd tegen politici als Wilders hebben Pechtold, Klaver enzovoort hun politieke carrière te danken. En nu volgt de herhaling bij dezelfde politici, dezelfde journalisten, dezelfde deskundigen, dezelfde docenten. Morele paniek alom! Meer zit er blijkbaar gewoon niet in. Intussen leidt de hetze tot doodsbedreigingen aan het adres van de FvD-voorman Baudet. En dat terwijl de moord op Pim Fortuyn nog vers in het geheugen ligt. Hebben we dan niks geleerd? Er is maar één analyse: Hadden critici en quasi-progressieve partijen de moed gehad om buiten hun bubbel te stappen en waren ze zelf eens met ideeën gekomen, dan waren de breuklijnen in ons land wat minder diep geweest.", "published_at": "2019-03-28"}
{"id": 10755460, "title": "Op zwart zaad door asbestdak", "text": "De rijksoverheid jaagt woningeigenaren met een asbestdak onnodig op hoge kosten. Voor 2025 moeten de asbestplaten zijn vervangen, een klus die per huis tienduizenden euro's kost. ,,Er is helemaal niks mis met onze daken\", zeggen bewoners van de Rode Kastelenbuurt in de Rotterdamse Beverwaard. Rotterdam telt tweehonderd woningen met een dakbedekking van asbest in de vorm van golfplaten of geperste leistenen. Driekwart van die huizen staat in de Rode Kastelenbuurt. Bewoners Ron en Miranda Schell kochten in de jaren 90 daar hun huurhuis van corporatie Woonstad. Dat er asbest op het dak lag, wisten ze. ,,Maar ons werd verteld dat het geen problemen zou geven\", zegt Miranda. Dat pakte anders uit. Weliswaar verkeert het dak nog altijd in goede staat, de Tweede Kamer stemde in met een nieuwe wet die bepaalt dat het eraf moet. ,,Dat gaat ons 60.000 euro kosten.\" Geld dat het stel niet heeft. ,,De bank geeft geen tweede lening, want het gaat niet om een woningverbetering\", zegt Schell. ,,Sterker: als we saneren zijn we nog steeds niet asbestvrij. De laag asbest onder de golfplaten mag wel blijven zitten en de platen tegen de gevel ook.\" Tegenhouden Het dak bezorgt het echtpaar Schell nachtmerries en dat geldt ook voor het merendeel van de buurt: de meeste woningen zijn eigendom van particulieren met veelal een laag inkomen. Dinsdag togen de bewoners naar de Eerste Kamer, om die er met een petitie van te overtuigen dat de asbestwet moet worden tegengehouden. Het echtpaar Schell heeft de gemeente Rotterdam om steun gevraagd. De politiek schaart zich achter de Rode Kastelenbuurt. De VVD en Leefbaar Rotterdam roepen bouwwethouder Bas Kurvers op de druk op te voeren om de nieuwe wet van tafel te krijgen. Het CDA vraagt om een lobby voor financiering door Den Haag. Daarnaast wordt Kurvers gemaand snelheid te maken met het beloofde asbestloket. De wethouder komt met een schriftelijke reactie.", "published_at": "2019-03-28"}
{"id": 10766113, "title": "Voetbalwedstrijd wordt vechtpartij. Grensrechter slaat doelman knock-out", "text": "Een voetbalwedstrijd tussen vv UNO uit Hoofddorp en het Haarlemse Geel-Wit is zaterdag compleet uit de hand gelopen. De politie hield een grensrechter aan, nadat hij een doelman bewusteloos had geslagen. Het eerste team van vv UNO nam het thuis op tegen het Haarlemse Geel-Wit. Nadat het op het veld uit de hand liep, en er over en weer geslagen werd, mengde een grensrechter zich in het gevecht. De 34-jarige man, gekleed in het oranje, met nummer 2 op zijn shirt, gooide zijn geelrode grensrechtervlaggetje op de grond en haalde met een krachtige vuistslag uit naar de doelman van UNO. De doelman, in het rood, met nummer 1 op zijn shirt, ging meteen tegen de grond. Medische begeleiders renden het veld op om zich over de keeper te ontfermen. De UNO-doelman werd bewusteloos geslagen, zegt voorzitter jeugdcommissie Lennert Böhmer van Geel-Wit. De politie heeft de grensrechter uit Haarlem aangehouden voor mishandeling. De 34-jarige voetbalt zelf ook voor Geel-Wit. Het slachtoffer werd ter controle naar het ziekenhuis overgebracht en bleek daar een hersenschudding te hebben opgelopen, meldt de politie. Veilige club ,,We vinden het heel erg wat er is gebeurd. Iedereen is erg aangeslagen. We willen juist bekendstaan als een sportieve en veilige club'', zegt Lennert Böhmer verontschuldigend. Volgens hem stond de verdachte niet bekend als iemand met een 'kleurrijk kaartverleden'. Politieagenten begeleidden de tegenstanders van het Haarlemse Geel-Wit naar de parkeerplaats zodat deze de Hoofddorpse voetbalclub konden verlaten zonder dat opnieuw vechtpartijen uitbraken. De club reageert: ,,Voetbalvereniging UNO keurt iedere vorm van geweld zowel op als rondom de velden af. Als vereniging hebben wij respect en sportiviteit hoog in het vaandel staan. Het bestuur zal in gesprek gaan met alle betrokken partijen om dit incident verder te bespreken en waar nodig gepaste maatregelen te treffen. Samen zijn wij UNO.\"", "published_at": "2019-04-01"}
{"id": 10767088, "title": "Robot Beurs", "text": "Op de industriebeurs in Hannover presenteren zo'n 6500 bedrijven uit 75 landen zich met hun technologische innovaties. De nadruk ligt deze editie op kunstmatige intelligentie en 5G. Deze robot met de onheilspellende naam Hellga Toor laat horen wat ze allemaal kan in de stand van de Amerikaanse technologiegigant Hewlett-Packard.", "published_at": "2019-04-01"}
{"id": 10760966, "title": "Opvang in de eigen regio. Wat te doen met een miljoen? Deel 4: Amsterdammers verlaten de stad", "text": "Amsterdam groeit de komende jaren door tot één miljoen inwoners in 2032. Omliggende gemeenten merken de gevolgen; zij vangen vertrekkende Amsterdammers op. Toen Jan Hamming als net benoemd burgemeester van Zaanstad een woning zocht in zijn nieuwe gemeente, kwam hij ze ook tegen; de vluchtende Amsterdammers die in de omliggende gemeenten een woning zoeken. Met hun overwaarde op zak. \"Op open dagen kwam ik rustig een stuk of twintig Amsterdammers tegen die ook op dat huis waren afgekomen,\" zegt hij in zijn werkkamer op het stadhuis van Zaanstad. De concurrentie is vaak oneerlijk, zelfs voor een burgemeester. \"Veel van die mensen hebben hun Amsterdamse huis goed verkocht. Ook hier worden woningen inmiddels snel verkocht en boven de vraagprijs.\" Voor wie zich zorgen maakt, Hamming heeft uiteindelijk een leuke woning gevonden in zijn nieuwe werkplaats. Amsterdam groeit hard naar één miljoen inwoners in 2032. Elk jaar dijt de bevolking uit met zo'n tienduizend Amsterdammers. Deze toename is vooral te danken aan immigratie: in 2017 kwamen bijna 40.000 nieuwe inwoners uit het buitenland erbij, vooral uit Engeland, Duitsland, Amerika, India en China. Ook vestigden zich nog 37.000 Nederlanders in de hoofdstad. Aan de andere kant vertrekken veel Amsterdammers naar een andere plek in het land, in 2017 zo'n 45.000. Zij blijven veelal in de regio, met Amstelveen, Haarlem en Zaanstad als populaire vluchthavens. De gemeenten in de regio groeien stuk voor stuk, veelal door de immigratie van Amsterdammers. \"Zij zoeken een huis met tuin en Zaanstad is voor hen betaalbaar,\" zegt Hamming. \"Amsterdam is dichtbij. Pak hier de trein en zeven minuten later stap je uit op station Sloterdijk.\" Krapte op de huizenmarkt Zaanstad, dat bestaat uit Zaandam, Krommenie, Assendelft, Koog aan de zaan, Westzaan, Zaandijk, Westknollendam en Wormerveer, is tussen 2014 en 2018 bijna 3 procent gegroeid tot bijna 155.000 inwoners. Dat is minder snel dan de 5 procent groei die Amsterdam boekte in dezelfde periode, maar de druk op de stad is niettemin groot, zegt Hamming. Ook in zijn gemeente wordt de komende jaren flink gebouwd. \"We willen 20.000 woningen bouwen tot 2040, om de groei van de bevolking bij te kunnen benen.\" Hierbij is het niet de bedoeling dat weilanden en polders worden volgebouwd, het moet allemaal gebeuren binnen de bestaande bebouwde kom. \"Een enorme opgave,\" zegt Hamming. Gelukkig telt Zaanstad, met z'n industriële verleden, nogal wat bedrijventerreinen die plaats bieden aan woningen. Zo zullen op het terrein van chocoladefabrikant Verkade, inmiddels in Turkse handen, woningen verrijzen. In Castricum, even verderop, ondervinden ze ook de gevolgen van de Amsterdamse groei. De vraag naar woningen is enorm, met als gevolg een krapte op de huizenmarkt en snel stijgende huizenprijzen. \"Amsterdammers drijven hier de prijzen op, maar ook mensen uit Zaanstad komen naar Castricum. Het is als een olievlek die zich uitspreidt over Noord-Holland,\" zegt wethouder Paul Slettenhaar (VVD), die we in Amsterdam nog kennen als bestuurder in Zuid. Slettenhaar heeft toestemming om als wethouder van Castricum in Amsterdam te blijven wonen en ervaart als forens dat de reis tussen de gemeenten overbrugbaar is. In de regio Amsterdam is, naar het zich laat aanzien, een volksverhuizing gaande, die zich als volgt laat samenvatten: internationale werknemers vestigen zich in Amsterdam en nemen de plek in van gezinnen voor wie de stad onbetaalbaar is geworden. Die vestigen zich vervolgens in de regio, bijvoorbeeld in Zaanstad, waar de huizenprijzen nu ook stijgen. Geboren en getogen Zaankanters moeten hierdoor uitwijken naar het noorden, bijvoorbeeld Castricum, dat ook al Amsterdamse gezinnen moet herbergen. Voor Castricummers wordt het door al deze import steeds moeilijker een woning te bemachtigen. Waar moeten zij naartoe? Heerhugowaard? Schagen? Groeikernen Als het aan het gemeentebestuur ligt, kunnen ze blijven. \"Wij gaan de komende jaren veel bouwen,\" zegt Slettenhaar. \"Amsterdam bouwt niet veel koopwoningen, wij wel.\" De groei van Amsterdam zorgt weliswaar in de hele regio voor druk op de woningmarkt, toch is dat een zegen, zeggen Hamming en Slettenhaar. In dit deel van het land is geen sprake van krimpgebieden, maar van groeikernen met bijbehorende dynamiek. Vanuit Amsterdam komen nieuwe mensen, die vaak wat meer verdienen, en die kunnen bepaalde gebieden in de regio een oppepper geven. Poelenburg bijvoorbeeld. \"Wij zien het als een grote opgave om de tweedeling in Zaanstad tegen te gaan. De groei van Amsterdam kan ons hierbij helpen,\" aldus Hamming. De economische slagkracht van de groeiende hoofdstad zorgt immers voor banen, ook voor forenzen uit de regio. De regionale economie profiteert van toeristen die Amsterdam overspoelen en soms ook uitwijken naar de regio, de Zaanse Schans bijvoorbeeld. Dat zouden ze nog vaker mogen doen, vinden ze in Zaanstad en Castricum. In Amsterdam trouwens ook. Natuurlijk levert de groei op sommige vlakken problemen op. Naast de druk op de woningmarkt is de bereikbaarheid een issue. De wegen tussen Amsterdam en de regio - de A7, A8 en A9 - staan regelmatig vast en het openbaar vervoer laat te wensen over. De gemeenten voeren een gezamenlijke lobby om dit onder de aandacht te brengen van de landelijke politiek, zegt Hamming. Ook op andere gebieden is de samenwerking goed, al zou die best intensiever kunnen. \"We hebben elkaar nodig om het evenwicht in de regio te bewaren.\" Ze treffen elkaar in de Metropoolregio Amsterdam, een samenwerkingsverband van gemeenten in Noord-Holland en Flevoland, dat probeert de 'economie aan te jagen, de bereikbaarheid te verbeteren en woningen te bouwen', zo luidt de raison d'être op de website. Regionale aanpak Een samenwerking vol goede bedoelingen, dat wel, maar te vrijblijvend, vindt Henri de Groot, hoogleraar Regionale Economische Dynamiek aan de Vrije Universiteit. Hij pleit voor een nieuwe, regionale bestuurslaag. Eentje die bindende besluiten kan nemen, want de groei van Amsterdam vergt een regionale aanpak. \"Fundamentele keuzes zijn nodig: waar in de regio gaan we bouwen om de groei op te vangen?\" Op dit moment gaat het, ondanks al dat regionaal overleg, niet goed, vindt De Groot. Volgens hem is de vraag naar woningen het grootst in de regio Haarlem en Haarlemmermeer, ten zuidwesten van Amsterdam. Daar is het meeste werk, met dank aan onder meer Schiphol. Ten noorden van Amsterdam is die behoefte minder en juist daar komen veel meer woningen. Als straks een nieuwe crisis uitbreekt, zullen deze huizen als eerste onder water komen te staan. Volgens De Groot hebben de afzonderlijke gemeenten flinke prikkels om veel te bouwen, want dat levert grondinkomsten op. \"Gemeenten kijken vooral naar hun eigen belang.\" En dus is coördinatie nodig en die moet in handen zijn van een 'burgemeester van de regio', zegt De Groot. De provincie zit op te grote afstand en kan beter in twee bestuursregio's worden gesplitst, waarbij Lelystad en Almere bij groot-Amsterdam horen. \"Regio's hebben bevoegdheden nodig om zaken voor elkaar te krijgen.\" De Groot heeft nog wel wat zieltjes te winnen, want gemeenten hebben helemaal geen zin in een nieuw regionaal bestuur. \"Dat moeten wij niet,\" aldus Slettenhaar, wethouder in Castricum. \"De Provincie kan dit prima regelen. Met zo'n extra bestuurslaag gaan we de dominantie van Amsterdam faciliteren.\" Ook burgemeester Hamming is niet enthousiast. \"Een nieuwe structuur is geen oplossing. We moeten gewoon samenwerken. Op zich gaan we al de goede kant op, maar we kunnen elkaar nog beter versterken.\" De Groot zag deze onwil aankomen. \"Dat is voor mij een grote zorg. Als we zo doorgaan, dan blijven gemeenten hun eigen boontjes doppen. Regionale samenwerking op vrijwillige basis is snel vleugellam.\" Dit is het laatste deel van een vierdelige serie over de groei van de stad naar een miljoen inwoners.", "published_at": "2019-03-30"}
{"id": 10761024, "title": "Rectificatie column Marcel Levi", "text": "In Het Parool en op is op 23 maart 2019 een column van Marcel Levi gepubliceerd met als titel 'De gotspe van de 'zorgondernemers'.' Het betreft een column waarin de eigenaren van het Slotervaartziekenhuis en de IJsselmeerziekenhuizen worden weggezet als 'struikrovers'. Zij zouden over de rug van anderen hun eigen belangen hebben laten prevaleren ten koste van de ziekenhuizen, om na het faillissement te proberen er met de 'winst' (het vastgoed) vandoor te gaan. Gebleken is dat voor deze beschuldigingen van 'onbeschaamde brutaliteit' geen feitelijke basis bestaat. Anders dan de column vermeldt, blijkt uit financiële gegevens dat de eigenaren voor miljoenen aan leningen hebben verstrekt aan de twee ziekenhuizen en dat de koopprijs voor het Slotervaartziekenhuis door de eigenaren zelf werd gefinancierd. De steun vanuit het ministerie van VWS bedroeg geen 30 miljoen euro maar 18 miljoen euro en is niet 'verdampt', maar gebruikt om de schuldenpositie af te bouwen en de reorganisatie te financieren. Verder hebben de eigenaren zich, in samenwerking met het bestuur van de ziekenhuizen, juist ingezet om een faillissement te voorkomen en continuering van de zorg voor de patiënten te waarborgen. Nadat een redding van de ziekenhuizen niet meer mogelijk bleek, hebben de curatoren van de ziekenhuizen de regie overgenomen. Het zijn dus niet de eigenaren die toen het personeel hebben ontslagen of bepaald hebben wat er met de ziekenhuizen moest gebeuren, zoals Marcel Levi ten onrechte suggereert. In verband met deze verkeerde weergave van feiten, wordt de column van Marcel Levi gerectificeerd.", "published_at": "2019-03-30"}
{"id": 10761025, "title": "Goede bedoelingen, wit blijft dominant", "text": "Afgelopen week kreeg ik een brief van de Britse minister van Volksgezondheid, die mij op licht verwijtende toon vroeg waarom slechts twee van de tien bestuursleden van onze ziekenhuizen in Londen een niet-witte achtergrond hadden. Niet heel verrassend in Groot-Brittannië, waar een scheve verhouding tussen raciale achtergrond en maatschappelijke positie erg actueel is en in de politiek en pers heel veel aandacht krijgt. Inderdaad is het slecht verklaarbaar dat in Londen meer dan 40 procent van de inwoners een niet-witte achtergrond heeft terwijl slechts weinigen van hen een leidende positie in bedrijfsleven of publiek bestuur verwerven. Dit ondanks gelijke opleidingsgraad en ervaringsjaren. Het is een taai onderwerp waarbij al jaren weinig verbetering wordt geboekt, ondanks veel aandacht en goede bedoelingen. Ik vroeg me tegelijk af hoe dat eigenlijk in Nederland is. Immers, ook op heel veel plaatsen in Nederland is een groot deel van de bevolking van allochtone afkomst. Het Centraal Bureau voor de Statistiek noemt dat tegenwoordig, licht-verhullend, maar ongetwijfeld politiek correct, mensen met een 'niet-westerse migratieachtergrond'. In de grote steden in Nederland vormen zij zelfs een derde deel van de bevolking. Hoewel over het geheel genomen de opleidingsgraad van deze groep misschien nog wat achterloopt bij het gemiddelde van de witte bevolking, zitten er natuurlijk eindeloos veel uitstekend opgeleide en zeer ervaren personen tussen. Het is evenwel onthutsend om te zien hoe mager de niet-witte groep in Nederland vertegenwoordigd is in het bestuurlijke circuit. In de 72 ziekenhuisbesturen van Nederland zitten 190 bestuurders, van wie 119 mannen en 71 vrouwen. Slechts één van hen, gevonden op afstand van de grote steden, heeft een andere huidskleur dan wit. Eén! Dat is 0,5 procent. Bij de 39 bestuurders van de 13 grotere universiteiten is ook slecht één van hen van allochtone afkomst, terwijl gemiddeld 12 procent van de studenten een migratieachtergrond heeft. Op welke andere plek je ook kijkt, in het publieke bestuur is het beeld niet verschillend. Overal witte mannen (pale, male and stale, bleek, mannelijk en muf, zoals de Engelsen zeggen) en witte vrouwen. Misschien is nog wel het ergste dat ik geen idee had van deze ontstellende ongelijkheid en zelf als witte bestuurder tot voor kort nog geen milliseconde had nagedacht over de oorzaken van deze witte oververtegenwoordiging. Het grootste manco hierover vormen wellicht het gebrek aan openbare erkenning en een gebrek aan een diepgaand debat over de vraag waarom onze getalenteerde en goed opgeleide niet-witte collega's kennelijk nauwelijks doorstoten naar topfuncties. Het is de hoogste tijd dat we de potsierlijke Zwarte Pietendiscussie vervangen door een meer serieuze zwarte bobodiscussie. m.levi", "published_at": "2019-03-30"}
{"id": 10761026, "title": ". Brieven", "text": "Parkeervergunning (1) Het aantal parkeervergunningen wordt stapsgewijs beperkt om meer ruimte te maken voor groen, fietsen en spelen, zo meldt Het Parool donderdag. De boodschap is duidelijk: Amsterdam is er weer niet voor haar bewoners. Het had ook anders gekund, door parkeerruimte te reserveren voor vergunninghouders en zo het bezoekend autoverkeer te weren. Maar dat maakt het ideaal waarschijnlijk te kostbaar. Paulien Seignette, Amsterdam Parkeervergunning (2) De geparkeerde auto moet van wethouder Sharon Dijksma uit het straatbeeld, zo kopt Het Parool donderdag op de voorpagina. Dan zullen ook de kinderen uit het straatbeeld verdwijnen. Want zonder auto wordt het knap lastig voor gezinnen. En ouderen, die zullen ook verdwijnen uit het straatbeeld als er straks nergens meer een geparkeerde auto mag staan, want ze hebben auto's nodig. Wat we wel te zien krijgen in het nieuwe straatbeeld zijn fietsers die nu helemaal losgaan en zich aan geen enkele regel meer zullen houden. Uiteraard ook volop terrassen op de bredere stoepen voor de toeristen. Met daarbij de bekende uitstalkramen op de stoep. En niet te vergeten de geur van wafels en karamel. Wat een jammerlijk vooruitzicht: een stad die geen stad meer mag zijn. Jeanne den Besten, Amsterdam Treinen naar Schiphol Het bericht dat er dertig treinen per uur naar Schiphol zullen gaan rijden binnenkort (Het Parool van woensdag) schudt me weer wakker. Er wordt in Amsterdam al tientallen jaren gepland en gebouwd voorbij het belang van de bewoners. Zo is de Noord/Zuidlijn er gekomen, zo worden ondanks de hotelstop grote hotels gebouwd in en rond Amsterdam. Ook worden 14.400 bomen gekapt vanwege de vernieuwing van Station Zuid. Zo kapt en bouwt men als gekken en de Amsterdamse inwoner heeft het nakijken. Die hapt naar adem in een door uitlaatgassen vergiftigde lucht. Merik van der Torren, Amsterdam Links samen Ernstig verontrust door de monsterzege van Thierry Baudet lijkt het mij noodzakelijk dat links-democratische partijen als GroenLinks, de PvdA en de SP opgaan in een groter geheel om een gezamenlijk tegenwicht te kunnen vormen tegen het FvD van Baudet. Die plicht heeft links nu. Het is een zure plicht omdat het pijn zal doen het eigen karakter te zien opgaan in een groter geheel, dat wel. Dolph Kohnstamm, PvdA-lid, Amsterdam Nanninga overal Annabel Nanninga van het FvD zal binnenkort waarschijnlijk actief zijn in de Amsterdamse gemeenteraad, de Provinciale Staten van Noord-Holland en de Eerste Kamer, zo staat in Het Parool van donderdag. Ze schijnt te denken dat die functies te combineren zijn. De provinciale Staten vergaderen alleen op maandag, de Eerste Kamer komt voornamelijk op dinsdag bij elkaar en de gemeenteraad debatteert op woensdag en donderdag. Op sociale media reageert Nanninga laconiek op de kritiek, want 'wij van FvD zijn dol op hard werken'. Alsof het politiek actief zijn in die drie functies inhoudt dat alleen die vergaderingen bijgewoond moeten worden. Een echte volksvertegenwoordiger die zijn of haar taak serieus neemt, is ruim meer dan het dubbele van de tijd kwijt aan activiteiten buiten die vergaderingen. En van hard werken, zoals zij zegt, komt op deze manier niets terecht natuurlijk, tenzij zij relaxed achteroverleunen bij het vergaderen, omdat er geen tijd was om de stukken te lezen, als hard werken beschouwt. Noud Bijvoet, Laren", "published_at": "2019-03-30"}
{"id": 10761027, "title": "Hein de Kort", "text": "Week van de Psychiatrie", "published_at": "2019-03-30"}
{"id": 10761893, "title": "'Linkse hoofdstad, dat valt nogal mee'. Verkiezingsuitslag: Politicoloog ziet veranderingen weerspiegeld in stemgedrag", "text": "De uitslag van de Statenverkiezingen weerspiegelt de grote tegenstellingen in de stad. Voor de verschillende voorkeuren binnen buurten en wijken zijn allerlei logische verklaringen. Het is een gek resultaat. Op het stembureau in zorgcentrum Leo Polak in Osdorp behaalden zowel Denk als Forum voor Democratie vorige week veel stemmen. De door de islam geïnspireerde partij Denk kwam net als grootste uit de bus, met 18 procent van de 827 omwonenden die daar hun stem uitbrachten. FvD haalde er bijna net zoveel, 17,8 procent. De twee uitersten van het politieke spectrum waren daarmee ruim vertegenwoordigd in één buurt. Ook elders in de stad was de uitslag opvallend. In delen van Noord eindigde Denk bij een aantal stembureaus op de tweede plek, terwijl GroenLinks daar uit het niets de meeste stemmen won. In Zuidoost werd de PvdA zowaar weer de grootste bij een aantal stembureaus, terwijl de SP, die de afgelopen jaren domineerde in armere wijken, met 5 procent van de stemmen terug bij af is. Rechts-populisme De uitslag van de verkiezingen laat goed zien hoe Amsterdam de afgelopen jaren is veranderd. Floris Vermeulen, universitair hoofddocent aan de afdeling politicologie van de UvA, bestudeert de Amsterdamse resultaten van verkiezingen al jaren. Volgens hem bewijst de uitslag van de Provinciale Statenverkiezingen dit jaar bovenal dat het wel meevalt met die 'linkse hoofdstad', zoals Amsterdam bekend staat in de rest van Nederland. \"We hebben nog niet eerder gezien dat Forum voor Democratie en de PVV gezamenlijk ongeveer 11 procent van de stemmen haalden,\" zegt hij. Waar Amsterdammers het rechts-populisme vaak toch als iets voor provincialen zagen, laat deze uitslag zien dat het gewone stadgenoten zijn uit alle lagen van de bevolking. \"Thierry Baudet slaagt erin om andere groepen dan alleen de lagere sociaal-economische klasse naar de stembus te krijgen, vooral door zijn kritische houding in de klimaatdiscussie. Daarmee laat Forum voor Democratie zien dat zij blijvend hun stem kunnen laten horen in deze linkse stad.\" De populariteit van Baudet nabij het Leo Polakhuis bewijst dat. De VVD, de natuurlijke concurrent van FvD op rechts, blijft daar ongeveer gelijk, maar de SP verliest veel aanhang vergeleken met voorgaande verkiezingsuitslagen. Ook de PvdA verliest in Osdorp nog steeds. Het beeld is voor Vermeulen bekend uit Rotterdam. \"In de arbeiderswijken van grote steden wonen de oude gastarbeiders en hun kinderen, maar ook nog de oude, witte arbeidersklasse. Die kiezersgroepen zaten vroeger allemaal bij de PvdA, maar hebben in het huidige politieke landschap ieder hun eigen vertegenwoordigers: Leefbaar, PVV, Forum, SP en Denk,\" zegt Vermeulen. Gentrificatie Om deze reden is de lichte winst van de PvdA ten opzichte van de Tweede Kamerverkiezing in 2017 en de gemeenteraadsverkiezing in 2018, allerminst betrouwbaar. Hoewel de partij vorige week iets leek te herstellen, merkt Vermeulen op dat Bij1 niet meedeed bij de Provinciale Statenverkiezingen. \"Bij1 is een partij met een grote achterban in de Surinaamse en Antilliaanse gemeenschap. Die zijn nu misschien teruggekeerd naar de PvdA, maar het is de vraag of zij daar blijven als Bij1 wel weer meedoet.\" Ook de gentrificatie van Amsterdam is goed te zien in de uitslag. GroenLinks is veruit de grootste geworden in de hele stad, maar ook de Partij voor de Dieren doet het goed. \"Die twee partijen hebben samen 33 procent van de stemmen, 20 procent meer dan in 2015. Dat is echt ongelofelijk. Het laat zien hoe belangrijk het onderwerp klimaatverandering is geworden.\" Opvallend is ook dat GroenLinks op steeds meer plekken buiten de Ring en in Noord goed scoort. Dat zijn volgens Vermeulen veelal kiezers die door de hoge huizenprijzen weggeduwd zijn naar de randen van de stad en hun politieke voorkeur meenemen. Tegelijkertijd geven de oude bewoners van die wijken zich nog niet gewonnen. Zo is Vermeulen onder de indruk van de opkomst van Denk. \"Tijdens de campagne was er niet echt een thema waar Denk zich op profileert, toch hebben zij een flink deel van hun kiezers in Amsterdam weten te mobiliseren om naar de stembus te gaan. Dat is ouderwetse politieke activatie via netwerken.\" De opkomst en ondergang van politieke partijen ziet Vermeulen al jaren gebeuren. Wel schrikt hij van de extreem lage opkomst op sommige stembureaus. In gebieden in Zuidoost is in enkele gevallen slechts 13 procent van de opgeroepen kiezers komen opdagen. \"Dat is echt belabberd laag, maar we zien dit al jaren gebeuren in wijken als Zuidoost en dat zou blijvend een aandachtspunt moeten zijn in deze stad.\"", "published_at": "2019-03-30"}
{"id": 10762971, "title": "Ze zei 'meneer' tegen me. Hans van der Beek: Schuim", "text": "Wat: premièreparty The Beach Bum Waar: FC Hyena, Aambeeldweg Wie: Fleur Dopheide, Vincent Breedeveld, Charlotte van Bochove, Timo van Zolingen, Leone Vriese Wanneer: woensdag 27 maart, 20.30 tot 24.00 uur Drank en spijs: ** Sfeer: ** Hans is een jongetje in een inmiddels verkeerd lichaam. In FC Hyena, sowieso een wereldplek, is de première van de film The Beach Bum, met aansluitend een party in Beach Bum-stijl. Ik heb die trailer eens zitten kijken en dat kon weleens een dolle boel worden. Zeker omdat Vice het feest geeft en die jongens en meisjes hebben een reputatie als het gaat om liederlijke feesten. Ik lees: 'Ayyyyy, it's gonna be a party alrite.' De twee vuurkorven voor de deur hebben in elk geval al lekker de fik erin. \"U komt voor de Beach Bum-party?\" vraagt een meisje - vooral dat u. Ik kan dat bevestigen. Meisje, nadat ze me heeft ge-upendownd: \"U hebt in elk geval erg uw best gedaan. U ziet er heel erg beach bum uit.\" Ik ga uit van een grapje. Zelf draagt ze een roze pak. Bij de vuurkorf rekenen drie jongelui uit hoeveel biertjes ze kunnen halen vanavond. Ze komen uit bij twee de man. En dan mij uitlachen met mijn ouwelullencolbertje. Een jongeman vraagt of ik eerder films van Harmony Korine heb gezien. Ik geloof van niet. Spring Breakers? Ah, die dan wel. Of Trash Humpers? Excuus? \"Die gaat over het neuken van vuilnis.\" Kijk aan. In The Beach Bum wordt inderdaad een ongenadige hoeveelheid drank en drugs verwerkt en Matthew McConaughey loopt erbij als een volkomen mafketel, gekleed in weinig meer dan kleurig ondergoed of andere dameskleding. Als je houdt van volkomen over de top, zul je hier en daar moeten glimlachen. Verder valt op dat de Vicegeneratie erg graag een bioscoopzaal in- en uitloopt. Een feest daarna in Beach Bum-stijl, bestaat alleen op papier. Geen mens is natuurlijk komen opdagen in zelfs maar een hawaïshirt - en dat gun je ook niemand. De meesten houden zelfs gewoon hun jas aan. De dj draait wel lekker Miami. Ik bestel een wijntje bij de bar. Een meisje komt naast me staan, kijkt me even vragend aan en zegt: \"Dag, meneer.\" Zo'n feest. Ik vlucht maar weer naar de vuurkorf. Charlotte van Bochove van Vice, heel aardig, introduceert me bij mensen die wel op de foto willen. Zelf had ze niet zoveel met de film. \"Ik hou ervan als ik me kan identificeren en dat kon ik in deze film met niemand.\" Maar beter ook, Charlotte. Ze neemt me mee naar drie jongelui bij de bar. Daar is ook het meisje dat 'dag meneer' tegen me zei. Ik stel me keurig voor. \"Weet ik,\" zegt Leone Vriese. \"Ik heb al eens in Schuim gestaan.\" Ik ben daar dan toch blij mee. Tips? Mail naar schuim", "published_at": "2019-03-30"}
{"id": 10765378, "title": "Transportsector: houd tunnel open", "text": "De afsluiting van de Piet Heintunnel voor vrachtauto's valt de transportsector koud op het dak. Volgens Transport en Logistiek Nederland (TLN) is er sprake van 'een onbegrijpelijk besluit' van de gemeente. Zij zeggen dat het onzin is om ook lichte vrachtauto's de toegang tot de tunnel te ontzeggen. Evofenedex, de ondernemersvereniging in de transportsector, is verrast door het plotselinge besluit van verkeerswethouder Sharon Dijksma om de Piet Heintunnel per 1 mei af te sluiten voor vrachtverkeer. Volgens directeur Machiel van der Kuijl is zijn vereniging nergens bij betrokken. \"Ik snap daar niets van, juist omdat we op andere fronten goed met elkaar samenwerken.\" Meer luchtvervuiling Volgens Van der Kuijl had Amsterdam samen met Evofenedex tot een veel effectievere oplossing kunnen komen. \"De gemeente moet nog eens kijken of dit nu echt het beste besluit is voor de stad.\" Dijksma maakte haar beslissing donderdag bekend in de gemeenteraad. De afsluiting voor vrachtwagens per 1 mei zal in ieder geval duren tot de renovatie van de tunnel in 2021. De Piet Heintunnel is een zeer belangrijke toegangsroute voor de binnenstad. Het huidige plan van de gemeente betekent dat vrachtverkeer moet omrijden via routes die nu al propvol staan met verkeer. De transportsector stelt dat de doorstroming slechter zal worden en leveringen niet meer of pas veel later zullen aankomen. Daar komt bij dat omrijden via de S112 en S116 volgens hen de bedrijven op kosten zal jagen en dat het voor de stad meer luchtvervuiling betekent. Volgens TLN is het raar dat kleine busjes, zwaarder dan 3,5 ton, niet meer door de tunnel mogen en touringcars wel. \"Ook al zitten daar veertig passagiers in, de tank zit vol diesel en zo'n ding weegt bijna 25 ton.\"", "published_at": "2019-03-30"}
{"id": 10765379, "title": "'Nee' zeggen kun je leren. Coaching: Meisjes krijgen zelfvertrouwen", "text": "Zoveel kleren uitzoeken als je wilt; voor sommigen een droom, maar de hulpbehoevende meisjes bij Elance willen vooral nieuwe mensen ontmoeten. 'En misschien maak ik wel vrienden.' Witte gympen met een grote witte strik, een kort broekje met krijtstrepen en een kanten top, dat is tot nog toe de buit van Esmeralda Bruggmann (16). Samen met een twintigtal andere meiden struint ze vrijdagmiddag tussen tafels met stapels kleren op het hoofdkantoor van Elance Academy, een stichting die meisjes, tieners en jongvolwassenen vrouwen in een lastige thuissituatie coacht. Voor de gelegenheid is het hoofdkwartier aan het Bos en Lommerplein omgebouwd tot een heus winkelwalhalla: er gaan kleurrijke hapjes en drankjes rond, de jonge vrouwen kunnen hun haren laten invlechten of stijlen, hun nagels doen en hun make-up bijwerken. Alles is gratis, ook de kleren die de medewerkers van de stichting uit hun eigen kledingkast en netwerk naar het kantoor hebben meegebracht. \"Zo'n middag draagt bij aan het zelfvertrouwen van vrouwen,\" zegt Aytun Aydin, de oprichter van Elance Academy. \"We willen dat de nieuwe generatie vrouwen sterk en onafhankelijk wordt, maar er zijn meisjes die in een ongelukkige thuissituatie opgroeien. Dat kan zijn omdat de ouders in een vechtscheiding zitten, laagbegaafd zijn, simpelweg kennis tekortkomen voor de opvoeding of de taal niet machtig zijn. De hulp komt vaak te laat,\" zegt Aydin. \"Veel richt zich op ouderen. Op alleenstaande moeders bijvoorbeeld. Wij helpen Amsterdamse meisjes van 10 tot 27 jaar, die zitten in de levensfase waarin ze zich het meest ontwikkelen.\" Meer zelfvertrouwen Bruggmann maakt dankbaar gebruik van die mogelijkheid. \"Een paar jaar terug ging het niet goed thuis. Toen wees mijn school mij op de Elance Academy.\" Inmiddels wordt Bruggmann, student kapper en visagie aan het Kolom Praktijkcollege in Amsterdam Noord, vier jaar gecoacht bij de stichting. \"Ik wilde meer zelfvertrouwen, minder onzeker zijn, 'nee' durven zeggen, gezonder eten en meer sporten.\" Op het eerste oog heel basale vaardigheden, maar wie ze niet van huis uit meekrijgt, mist de basis die noodzakelijk is om op voort te bouwen, aldus Aydin. Een zogenoemde brutale zus kan hen dan verder helpen. \"Samen met Lidi, mijn coach, ga ik soms op straat met mensen praten. Dan leer ik mijn angsten overwinnen. Of we hebben het over wat er moet gebeuren om meer te sporten. Dat is makkelijk: naar een sportschool gaan.\" Het gaat steeds beter met Bruggmann, een jong meisje met gelijke trekken en een aanstekelijke glimlach. \"Ik ben nog wel onzeker. 's Ochtends sta ik een half uur voor de spiegel.\" De nieuwe kleren die ze uitzoekt deze middag helpen wel, maar een remedie voor de onzekerheid is het niet, geeft ze toe. Al was de middag ook geslaagd zonder nieuwe garderobe: \"Gezellig, een dagje uit eigenlijk. Dat doe ik niet vaak.\" Nee zeggen Ook de tienjarige Nour Omar is op het kleding-event afgekomen. Samen met haar coach, met wie ze vooral werkt aan beter 'nee zeggen', is ze op zoek naar kleurrijke T-shirts en een broek. \"Ik heb niet zoveel kleding.\" Maar de scholier is niet uit Amsterdam Noord gekomen voor enkel een uitgebreide winkelsessie. \"Ik mag van mijn ouders niet afspreken buiten schooltijd. Dit is toch een soort vriendinnenmiddag. Nu kan ik andere meisjes ontmoeten van mijn leeftijd en misschien ook nieuwe vrienden maken.\"", "published_at": "2019-03-30"}
{"id": 10765385, "title": "Korpschef Paauw is stiekem Ajacied", "text": "Aan de muur van de nieuwe Amsterdamse politiecommissaris Frank Paauw hangt een Feyenoordshirt met de handtekeningen van de Uefa Cupwinnaars van 2002. Die komt mee naar de hoofdstad, heeft hij beloofd aan zijn - binnenkort - voormalige collega's uit Rotterdam. Geen nood. In werkelijkheid is hij een Ajacied, zegt hij goedgemutst. \"Dat is een goed bewaard geheim. Eigenlijk wilden we het nog even een mysterie laten.\" Maandag begint Paauw aan zijn nieuwe baan in Amsterdam. Wat laat hij alvast los? Hij drinkt zijn koffie zwart met een zoetje en eet voor de lunch achter zijn bureau een bruine boterham met kaas. Hij is, naar eigen zeggen, altijd goed geluimd. \"Weleens boos, maar nooit chagrijnig.\" En hij voetbalt nog. \"Tot niet zo lang geleden was ik laatste man. Maar daar staat nu een snellere teamgenoot. Ik speel rechtsback, de laatste plek voor de uitgang.\" En ja: hij heeft geëist dat hij in Den Haag kan blijven, omdat hij daar zo leuk woont. Met een tuin, aan een watertje. \"Anders zou mijn verloofde Lucy mee moeten verhuizen, terwijl ze nu met de fiets naar haar werk kan. Ze werkt ook fulltime, bij de politie in Den Haag. Ik heb tegen Amsterdam gezegd: reken mij af op mijn aanwezigheid, niet op waar ik woon.\" Waarom ze hem zo graag in de hoofdstad willen hebben? Paauw: \"Pff, lastige vraag. Ze zochten een ervaren politiechef, denk ik. Hou het daar maar op. In Rotterdam zijn vier professionele voetbalclubs en een haven die in de top 10 van de wereld staat. Amsterdam is het centrum van media en politiek. De stad wordt overspoeld door toeristen en heeft meer georganiseerde criminaliteit à la Holleeder en de mocromaffia.\" Hij heeft even moeten nadenken. Hij had het naar zijn zin in Rotterdam. Maar ja, had hij dan nog tien jaar moeten blijven? \"Het is natuurlijk ook eervol om gevraagd te worden, prestigieus. Al ben ik daar niet heel gevoelig voor. Eer en glorie verbleken vrij snel als je het niet goed doet. Laat ik het zo zeggen: het is een keuze met het hoofd, het hart moet nog even mee.\"", "published_at": "2019-03-30"}
{"id": 10765461, "title": "Kort nieuws", "text": "Astronaute te dik voor ruimtepak De eerste ruimtewandeling vanuit internationaal ruimtestation ISS met alleen vrouwelijke astronauten is op het laatste moment afgeblazen. De Amerikaanse Anne McClain bleek in de ruimte door de gewichtsloosheid vijf centimeter te zijn 'uitgezet' en paste niet meer in haar ruimtepak. Omdat er geen vervangend pak voorhanden was, werd haar plaats bij de wandeling met collega-astronaute Christina Koch ingenomen door Nick Hague. Zij verlieten ISS 6,5 uur. Rode Kruis mag Venezuela in met hulpgoederen Het Internationale Rode Kruis en de Rode Halve Maan (IFRC) mogen hulpgoederen Venezuela binnenbrengen en de hulp op grote schaal uitbreiden, maakten ze gisteren bekend. De Venezolaanse president Nicolás Maduro houdt al sinds februari hulpgoederen uit westerse landen tegen. Hij ontkent ook dat zijn land in crisis is en zijn volk tekort heeft aan alles. De toestemming komt na overleg met sociale en humanitaire organisaties in Caracas, hoewel oppositieleider Juan Guaido claimt het als zijn 'overwinning'. Apple trekt stekker uit geplande gadget Apple heeft de stekker getrokken uit zijn draadloze oplaadmat AirPower, waarop fans al tijden wachtten. De techreus biedt hen zijn excuses aan. Het apparaat, dat tegelijkertijd de Apple Watch, iPhone en AirPods zou kunnen opladen, werd al in 2017 aangekondigd en zou ergens in 2018 in de verkoop gaan. \"Na veel inspanning hebben we geconcludeerd dat AirPower onze hoge normen niet zou halen,\" aldus een Applebestuurder. Er gingen geruchten dat de AirPower met oververhittingsproblemen kampte.", "published_at": "2019-03-30"}
{"id": 10765462, "title": "D66: 'Defensie moet inbinden'. Marineterrein: Opzegging deal met Amsterdam onder vuur", "text": "De nationale veiligheid is helemaal niet de reden dat de krijgsmacht een veel groter deel van het Marineterrein wil behouden. Uit nieuwe documenten blijkt iets heel anders. D66 eist dat Defensie zijn claim laat vallen. Uit stukken die met een beroep op de Wet Openbaarheid bestuur zijn opgevraagd blijkt dat Defensie andere motieven heeft om het Marineterrrein te behouden dan minister Ank Bijleveld (Defensie, CDA) in de Tweede Kamer heeft verklaard. Regeringspartij D66 was al kritisch over het besluit toch te blijven. Volgens Kamerlid Salima Belhaj rijst nu de vraag of de minister de Kamer verkeerd heeft geïnformeerd. \"Bijleveld had het de hele tijd over veiligheid als het belangrijkste argument, maar dat houdt helemaal geen stand als ik de stukken lees.\" Het draait allemaal om het Marineterrein, een stuk grond van bijna 13 hectare naast Kattenburg. Amsterdam en het ministerie van Defensie ruziën hier sinds vorig jaar over. In 2011 besloot de krijgsmacht dat de oude marinebasis afgestoten kon worden in het kader van bezuinigingen. Amsterdam wil het gesloten gebied in hartje stad graag ombouwen tot een woon- en werkwijk, waarbij Defensie een aantal gebouwen aan de rand van het terrein zou blijven gebruiken. De twee sloten daarvoor in 2013 een overeenkomst. Opvallende draai Maar in de zomer van 2018 kondigde Bijleveld plotseling aan dat de krijgsmacht een veel groter deel van het terrein wil behouden, inclusief een groot hek en een aparte toegangspoort. Zij sprak toen over 'dwingende redenen': \"Het Marineterrein is strategisch gelegen in de hoofdstad en met de helikopterlandingsplaats belangrijk voor de openbare orde en de nationale en internationale veiligheid.\" Een opvallende draai. Bijlevelds voorganger op Defensie, Klaas Dijkhoff, schreef in oktober 2017 nog dat Defensie ook zonder het Marineterrein 'desgewenst kan bijdragen aan de openbare orde en veiligheid in Amsterdam'. Ook benadrukte hij dat er 'goede alternatieven voorhanden zijn'. Dat de nieuwe minister van Defensie daar krap een jaar later heel anders over denkt, komt door een partijgenoot van Bijleveld, staatssecretaris Raymond Knops (CDA, Binnenlandse Zaken). Hij heeft zich - kort na zijn aantreden - persoonlijk hard gemaakt voor het behoud van een groter deel van het terrein. In een interne nota staat dat 'Knops het idee heeft geopperd' om het terrein te behouden. Bij Defensie wordt eind 2017 niet onverdeeld enthousiast gereageerd op Knops' plan. De toenmalig hoofddirecteur Beleid schrijft dat er 'geen operationeel belang' is bij 'het behoud van een groter terreindeel'. De veiligheidsdiensten maken bij grote evenementen in Amsterdam weliswaar af en toe gebruik van het ommuurde complex, om klaar te staan in het geval van calamiteiten. Maar dat is 'geen Defensietaak', benadrukt hij, en bovendien had Amsterdam voor dat doel al andere locaties aangeboden. Behulpzaam Knops krijgt wel steun van diverse generaals die om financiële en praktische redenen wel graag in Amsterdam gebaseerd blijven. Er is weer financiële ruimte, als Defensie wil groeien kan het Marineterrein daar behulpzaam bij zijn, staat in een interne nota van een generaal verantwoordelijk voor facilitaire zaken bij Defensie. Deze en andere pleidooien geven de doorslag. Uiteindelijk zegt Bijleveld de overeenkomst met Amsterdam op. Maar met de nationale veiligheid heeft dit weinig van doen. Het argument dat Defensie niet meer hoeft te bezuinigen en dat daardoor financiële ruimte ontstaat om de basis open te houden, is volgens D66 onjuist. Belhaj: \"Extra geld kan beter besteed worden aan andere zaken om de krijgsmacht op orde te krijgen. Niet aan vastgoed op een van de duurste stukken van Amsterdam.\" Belhaj gaat ervan uit dat het oorspronkelijke besluit van Defensie uit 2013 'nu wordt gehandhaafd'. De gemeente Amsterdam wil geen commentaar geven vanwege lopende onderhandelingen met het ministerie. Verantwoordelijk wethouder Udo Kock zei eerder ook al dat hij in de kwestie van het Marineterrein nooit steekhoudende argumenten van Defensie heeft gehoord die met veiligheid te maken hadden.", "published_at": "2019-03-30"}
{"id": 10765486, "title": "Politie Utrecht kreeg valse melding over livestream", "text": "Door een valse melding over een mogelijke livestream op Facebook, ontstond bij de politie in de eerste minuten na de aanslag op het 24 Oktoberplein in Utrecht het idee dat er sprake was van een terreuraanslag met meerdere doelen. Mede daardoor werd voor Utrecht al snel het hoogste alarmniveau afgekondigd, vertellen politiebazen Rob van Bree en Liesbeth Maas. Bij de aanslag op 18 maart schoot Gökmen T. drie mensen dood. Een vierde slachtoffer overleed afgelopen donderdag. Van Bree: \"Via de meldkamer kregen we het bericht dat er mogelijk een livestream via Facebook was, waarin werd gezegd: 'Ik heb niks meer te verliezen, ik ga naar de moskee'.\" Rode knop Op dat moment gingen bij de politie alle alarmbellen af. Van Bree: \"Achteraf bleek het om een verward persoon in het noorden van het land te gaan en was het puur toeval. Maar de info kwam wel samen.\" De verwarring werd nog groter toen agenten op de Marco Pololaan, op een kilometer afstand van het 24 Oktoberplein, een gewonde vrouw in een auto zagen. \"Omstanders zeiden dat ze even daarvoor was beschoten,\" zegt Maas. \"Dan lijkt het alsof de schutter een heel traject heeft afgelegd.\" In werkelijkheid bleek de gewonde vrouw door een omstander van het 24 Oktoberplein naar deze plek te zijn gebracht. Een vergelijkbare melding kwam binnen over een mogelijke schietpartij bij de Rabobank. Achteraf bleek dit niet te kloppen. Al met al was het voor de korpsleiding signaal om de 'rode knop' in te drukken. Dat is uniek: de voltallige Nederlandse politiemacht werd gemobiliseerd om de jacht op T. te openen. \"We wilden absoluut voorkomen dat er nieuwe slachtoffers zouden vallen,\" zegt Van Bree.", "published_at": "2019-03-30"}
{"id": 10765487, "title": "Ooit een 'wrat', nu een bejubeld icoon", "text": "De piramide van het Louvre bestaat dertig jaar. De elegante entree van het grootste museum ter wereld geldt nu als een meesterwerk, maar was ooit zeer omstreden. Onder leiding van de Franse kunstenaar JR beplakten vierhonderd vrijwilligers de afgelopen dagen een groot deel van de binnenplaats van het Louvre met stroken bedrukt papier. De reusachtige collage ter ere van het dertigjarig bestaan van de piramide is alleen te bewonderen vanaf de bovenste verdieping van het museum. \"Het zal lijken alsof de piramide uit de grond verrijst,\" zo lichtte JR zijn eerbetoon toe. De straatartiest ging ook op de foto met Chien Chung Pei, de zoon van de Amerikaans-Chinese architect Leo Mingh Pei. Beiden kregen begin jaren tachtig carte blanche om het oude paleis te moderniseren en uit te breiden. Zij moesten bedenken hoe het museum, dat verschillende ingangen had, voorzien kon worden van een centrale entree onder het plein, die grote aantallen bezoekers kon verwerken. Pei senior bedacht dat een piramide van glas de ondergrondse ruimte van licht zou kunnen voorzien, zodat het geheel niet op een metrostation zou lijken. Op bezoek bij de toenmalige president François Mitterrand haalde hij een piramide uit zijn broekzak en plaatste die op de maquette van zijn plan. Mitterrand was verrukt en zei meteen ja. Donker en stoffig Het Louvre was in die dagen een ramp. De zalen waren donker en stoffig, de openingstijden varieerden per afdeling, wc's waren onvindbaar. En waar nu de piramide staat, was een parkeerplaats waar het naar urine stonk. Ambtenaren van het ministerie van Financiën, dat een groot deel van het gebouw had betrokken, zetten hier hun auto neer. Toch stak er een storm van protest op toen foto's van Peis maquette in de pers verschenen. 'Een wrat op een edel gelaat', zo werd de kroon op het werk van de familie Pei genoemd. Conservatieve intellectuelen, vooral uit de hoek van de krant Le Figaro, klommen in de pen en begonnen een guerrilla tegen het plan. \"Het was een ware strijd tussen klassieken en modernen,\" zei Jack Lang, Mitterrands minister van Cultuur, deze week op de radio. Een confrontatie waar hij naar eigen zeggen erg van genoot. \"Op deze manier werden wij gedwongen onze bedoelingen met dit juweel nog beter uit te leggen.\" Lang hield zijn vijanden voor dat het niet de bedoeling was een kopie van de piramide van Cheops op de Cours Napoléon te plaatsen. Het bouwwerk zou 21,64 meter hoog worden, niet meer. Drommen toeristen Na de opening moesten verschillende critici bekennen dat ze het verkeerd hadden gezien. Le Figaro vroeg zelfs of een jubileum van de krant in de piramide kon worden gevierd. Wat wel bleef, is de kritiek op cultuur als consumptieartikel voor de massa. Want met de piramide brak ontegenzeggelijk een nieuw tijdperk aan: het afgelopen jaar passeerde het grootste museum ter wereld de grens van tien miljoen bezoekers. Wie de drommen selfie nemende toeristen voor de Mona Lisa, de Nikè van Samothrake en andere hoogtepunten wil vermijden, kan eigenlijk alleen nog op de vroege zondagochtend terecht.", "published_at": "2019-03-30"}
{"id": 10765488, "title": "Trump opgelucht en vol in de aanval", "text": "Nu speciaal aanklager Mueller klaar is met zijn onderzoek, lijkt er een last van Trumps schouders gevallen. Hij durft zelfs een nieuw gevecht over gezondheidszorg aan. Heksenjacht, heksenjacht, heksenjacht! Dat was bijna twee jaar lang het refrein dat de Amerikaanse president Trump afstak over het onderzoek naar vermeende samenspanning met de Russen tijdens zijn verkiezingscampagne. Mueller vond geen bewijs van die samenspanning. Of Trump de rechtsgang heeft belemmerd, hield Mueller in het midden. Het bewijs 'pleit hem ook niet vrij', maar Trump en zijn medestanders hoorden dat laatste al niet meer, zo'n grote last viel er van hun schouders. En dus klinkt deze week een nieuw refrein: totaal vrijgepleit, totaal vrijgepleit, totaal vrijgepleit! Nog een vondst van de president: collusion delusion, wat zoveel betekent als 'ingebeelde samenspanning'. DE MEDIA Trump kon het vooral niet laten om de Amerikaanse media in te wrijven dat ze ernaast hadden gezeten. Met sardonisch genoegen bleef hij hameren op de dalende kijkcijfers waar tv-stations als CNN en MSNBC mee te kampen zouden hebben in de dagen na het Muellerrapport. Op maandag viel er bij sommige tv-zenders zelfs een brief uit het Witte Huis op de mat, met daarin namen en citaten van bepaalde prominente Democraten die in de afgelopen tijd in talkshows hadden geclaimd dat er sprake was van samenspanning. 'In het vervolg vragen we u om basale journalistieke maatstaven te hanteren bij het uitnodigen van zulke gasten', stond er in de brief. DE DEMOCRATEN Adam Schiff, de Democratische voorzitter van de staatsveiligheidscommissie in het Huis van Afgevaardigden, was een van de politici die in de brief werden genoemd. Verschillende Republikeinen eisten zijn aftreden, maar hij gaf geen duimbreed toe. 'Je kunt het oké vinden hoe Trump en zijn medewerkers met de Russen omgingen tijdens de campagne', tweette hij. 'Ik niet. Ik vind het immoreel, onethisch en onpatriottisch. En ja, ik vind het corrupt.' Het kwam hem op een sneer van Trump te staan: \"Schiff heeft de kleinste, dunste nek die ik ooit gezien heb. Lijkt me geen goede slagman,\" zo vermaakte hij zijn aanhangers bij een campagnebijeenkomst in Michigan. Gisteren beloofde minister van Justitie Bar voor half april het rapport openbaar te maken. om begin mei in het Congres een toelichting te komen geven. Intussen moet Nancy Pelosi ervoor zorgen dat de Democraten zich niet laten provoceren door de treiterpartijen van Trump. Op dinsdag probeerde ze haar fractie op één lijn te houden: we blijven pragmatisch: we hebben het liever over gezondheidszorg en loonsverhogingen dan over Trump. DE MUUR De gifbeker was echter nog niet leeg voor de Democraten. Ze slaagden er niet in om de tweederde meerderheid te vinden die ze nodig hadden om de noodtoestand ongedaan te maken, de noodtoestand die Trump in februari had uitgeroepen om zijn grensmuur te kunnen bouwen. Trump ging deze week voortvarend te werk. Het ministerie van Defensie maakte bekend dat er een potje van een miljard gevonden was om met het bouwen te beginnen. Het is nog niet gezegd dat dat besluit standhoudt voor de rechter, want normaal gaat het Congres over zulke begrotingen. Maar voor Trump is een juridisch loopgravengevecht niet per se erg: het zorgt ervoor dat het thema migratie in de aandacht blijft en daar kan hij op scoren. DE ZORG Werd Trump niet een beetje overmoedig, vroegen veel commentatoren zich af, nadat zijn regering deze week ook nog aankondigde dat ze de hele zorgwet van Obama nietig wil laten verklaren door een rechter. In het begin van zijn presidentschap had Trump zich al eens gewaagd aan een hervorming van de zorg, maar dat liep stuk op onenigheid over wat ervoor in de plaats moet komen. Bovendien bleek bij de verkiezingen van 2018 dat veel kiezers, zelfs Republikeinse, gehecht zijn aan Obamacare. Dus reageerden de Democraten haast opgelucht toen Trump dit gevecht opnieuw lijkt te willen aangaan: op dit thema kunnen ze winnen. Trump lijkt zich onoverwinnelijk te voelen. Zonder plan voor een nieuwe zorgwet pochte hij alvast: \"De Republikeinse partij wordt de partij van de gezondheidszorg. Let maar op!\"", "published_at": "2019-03-30"}
{"id": 10761952, "title": "Een CO2-heffing alleen is niet voldoende", "text": "Energietransitie - Combineer een redelijke CO2-taks met geleidelijk steeds strengere normering, bepleiten Bert Metz en Wim Turkenburg. Onderzoek laat zien dat bedrijven bij een hoge CO2-heffing zelfs kunnen verdwijnen Uiterlijk 2030 moet de industrie de jaarlijkse uitstoot van CO2 met ongeveer 20 megaton hebben verminderd. Het kabinet wil daar een CO2-heffing voor invoeren. Nog onzeker is hoe die eruit moet zien en hoe hoog die moet zijn. Ook is de vraag of alleen een heffing voldoende is om de gewenste reductie te bereiken. GroenLinks heeft al eerder een initiatiefwet aangekondigd voor een hoge heffing op alle CO2 die de industrie uitstoot. Per ton denken zij aan 50 euro in 2021, oplopend naar 100 euro in 2030 en 200 euro in 2050. De PvdA heeft een vergelijkbaar voorstel gedaan met wat lagere heffingsbedragen. De Nederlandsche Bank acht een belasting van 50 euro per ton verantwoord, maar erkent dat er een concurrentienadeel optreedt voor de energie-intensieve, op export gerichte industrietakken. Daarom is ook sprake van een veel lagere heffing. Het introduceren van alleen een heffing is problematisch. Onderzoek laat zien dat een lage heffing niet tot de gewenste vermindering van CO2-uitstoot leidt, terwijl bedrijven bij een hoge heffing een groot afzetverlies kunnen verwachten of zelfs kunnen verdwijnen. Daarom stellen we een andere, hybride aanpak voor: een combinatie van belasten en normeren. In deze aanpak worden reductieplannen uit het Ontwerp Klimaatakkoord gebaseerd op wettelijke normen voor de maximaal toelaatbare CO2-uitstoot. Daarnaast komt er een belasting op het teveel aan CO2-uitstoot ten opzichte van het doel dat voor 2030 is gesteld. Het is opmerkelijk dat in het publieke debat over de wenselijkheid van een CO2-heffing, een klassiek beleidsinstrument buiten de discussie is gebleven: het stellen van - in de tijd - steeds strengere normen voor de maximaal toelaatbare uitstoot van CO2 door industriële installaties. Dit klassieke instrument heeft gewerkt bij de aanpak van verzurende emissies en moet ook bij broeikasgasemissies kunnen werken. In het ontwerp-klimaatakkoord stond het voorstel dat de grootste bedrijven op korte termijn serieuze plannen op tafel moeten leggen voor een forse CO2-emissiereductie in 2030. Een zwak punt in het voorgestelde systeem was de vrijblijvendheid ervan. Ook de beoordeling van de plannen riep vraagtekens op. Wij pleiten ervoor om het maken van plannen te koppelen aan een landelijk programma van voortschrijdende normstelling voor industriële installaties en ze vast te leggen in de milieuvergunning. Ook bepleiten we een belangrijke rol voor vergunningverlenende instanties zoals de Milieudienst Rijnmond DCMR. Wij denken dat er zo meer zekerheid ontstaat dat de vereiste reducties worden gerealiseerd en er rekening wordt gehouden met de verschillen tussen bedrijven. Daarnaast bepleiten we een heffing op het teveel aan uitstoot ten opzichte van het doel voor 2030. Tegelijk blijft het bestaande Europese emissiehandelssysteem ETS voor de industrie volledig in stand. Net als het kabinet denken wij dat de heffing op CO2 het beste als een vast bedrag, onafhankelijk van de ETS- prijs, kan worden vormgegeven. De jaarlijkse inkomsten van deze heffing dalen naarmate de industrie dichter op het 2030-doel zit. De hoogte van de heffing moet zodanig worden gekozen dat er een duidelijk financieel belang voor bedrijven is hun reductieplan te realiseren, dat er geen onevenredig concurrentienadeel ontstaat en da t er een eerlijke bijdrage wordt geleverd aan de financiering van de energietransitie. Bij een heffingsbedrag van bijvoorbeeld 15 euro per ton CO2 en een reductie door de industrie van 20 megaton per jaar, zou er in het eerste jaar een bedrag van 300 miljoen euro beschikbaar komen. Tot aan 2030 zou de voorgestelde heffing dan in totaal zo'n 1,5 miljard kunnen opleveren. Dat moet voldoende zijn om financiële steun aan de industrie te geven bij het realiseren van de beoogde emissiereductie. Een deel van het bedrag zou ook kunnen worden gebruikt om de lasten van de energietransitie voor kleinverbruikers te verminderen. Daarnaast kan het terugsluizen van de heffingsinkomsten naar de industrie worden gekoppeld aan het opkopen van industriële CO2-emissierechten door de overheid. Zo wordt tegengegaan dat deze rechten buiten Nederland terechtkomen en daar tot een hogere CO2-uitstoot leiden.", "published_at": "2019-03-30"}
{"id": 10761954, "title": "Orbán veracht Europese kernwaarden", "text": "Jean Monnet, Maurice Schuman, Konrad Adenauer, Alcide de Gasperi: christen-democraten stonden aan de wieg van de EU. Voor hen was Europa eerst en vooral een moreel project. Banden smeden tussen volken die elkaar eeuwenlang onverzoenlijk naar het leven hadden gestaan. En zo een gemeenschap bouwen waar macht zich buigt voor recht. Drie jaar geleden kreeg paus Franciscus de Charlemagneprijs voor zijn verdiensten voor Europa. Jarenlang zetten ook Nederlandse katholieken en protestanten zich in voor de EU als baken van verzoening en recht. Tot vorige week. Toen besloten de Europese christen-democraten dat de partij van Viktor Orbán lid mag blijven van hun Europese Volkspartij. In Hongarije heeft Orbán de rechters onder politieke controle gebracht. Dat overkwam ook de centrale bank en andere instellingen. Onafhankelijke media zijn gemuilkorfd, de academische vrijheid is beknot en critici wordt de mond gesnoerd. Tegen de van oorprong Hongaarse filantroop Soros wordt een antisemitische campagne gevoerd. Orbán veracht de kernwaarden van de EU. Hij zet nationalisme en antisemitisme in als partijpolitieke instrumenten en heeft lak aan verzoening en recht. Daar had de EVP allang scherp afstand van moeten nemen. Maar pas toen hij ook Europees Commissievoorzitter Juncker aanviel, een christen-democraat, reageerde de EVP met een sanctie. Orbáns partij Fidesz werd geschorst, tot Orbán de aanvallen op Juncker staakt en de juridische status van de door Soros medegefinancierde en door Orbán weggepeste Central European University 'verduidelijkt'. Dit besluit van de EVP is vlees noch vis. Het is zo zwak dat Orbán er zelf triomfantelijk mee instemde. Zijn kranten vierden het als een overwinning. Op een internationale conferentie pochten Fidesz-getrouwen dat Orbán de EVP bij de neus heeft genomen. Orbán heeft zijn aanvallen op de EU weer hervat. Europa staat op een tweesprong. Kiezen wij voor nationalisme en etnische scherpslijperij, of voor het Europa van vrijheid, verantwoordelijkheid en verdraagzaamheid? Het Europa van macht boven recht of het Europa van recht boven macht? Het ideaal dat Monnet en Adenauer bezielde is actueler dan ooit. Maar idealen scheppen verplichtingen, en de eerste van die verplichtingen is politieke moed. De EVP stelde haar partijpolitieke belang (geen ruzie) boven haar principes en koos voor de weg van de minste weerstand.", "published_at": "2019-03-30"}
{"id": 10761955, "title": "Scheren langs de afgrond. James Kennedy", "text": "We staan 'te elfder ure' Je zou misschien denken dat ik het over klimaatverandering heb en de noodzaak om nu radicaal te handelen om erger te voorkomen. Maar het gaat hier volgens Thierry Baudet om een veel grotere dreiging: de dreiging van de elite die ons wil breken en een eind aan onze beschaving wil maken. Baudet denkt daar niet als enige zo over. Zijn woorden hebben veel weg van de bijna apocalyptische denkbeelden die nu opgang maken, niet alleen in Europa maar ook in de Verenigde Staten. Dat de eindtijd met rasse schreden nadert, heb ik sinds mijn jeugd vaak gehoord van Amerikaanse vrienden. Ik ben zelf niet grootgebracht met de notie dat we in de laatste dagen leefden, maar zulke denkbeelden doorspekten het conservatieve protestantisme waarin ik verkeerde. De wereld zou steeds slechter worden en de tekenen des tijds werden steeds zichtbaarder. Soms werd de profetische taal van de Bijbel verbonden met hedendaagse instellingen. Zo zouden de tien horens uit het boek Daniël de (toen) tien landen van de Europese Gemeenschap zijn, die gezamenlijk een kwaadaardige 'superstaat' vormen waaraan Gods koninkrijk uiteindelijk een einde zou maken. Dan zou de grote strijd losbarsten tussen God en zijn vijanden, te beslechten in Armageddon, in het Heilige Land. Zulke sombere verwachtingen leidden lange tijd tot een apolitieke houding onder veel Amerikaanse evangelische christenen. Je kon niets doen om Gods plannen te veranderen, behalve zending drijven en waakzaam zijn. Maar dat is tijdens de laatste decennia veranderd, met de opkomst van Religious Right, die het kwaad op afstand wil houden door politiek handelen. Vanuit dit perspectief werd het noodzakelijk om tegen Hillary Clinton en de Democraten te vechten. Christelijk apocalyptisch denken is lineair, omdat de wereldgeschiedenis richting de dag des oordeels gaat. Maar het rechtse denken in Amerika is daar niet meer nauw aan verbonden. Zo is Steve Bannon niet beïnvloed door de Bijbel, maar door het boek 'The Fourth Turning' uit 1997 van William Strauss en Neil Howe. De geschiedenis herhaalt zich daar in cycli en wij zijn een winters seizoen ingegaan, met veel instabiliteit en geweld. De oude instanties - met hun elites - zullen onvermijdelijk ten onder gaan. Conservatieven moeten juist in deze overgangsperiode de toekomst naar zich toetrekken en strijd voeren met hun vijanden, om de komende lente te kunnen bepalen. Dit apocalyptisch denken is niet alleen aanwezig in Amerika. Ook Baudet propageert een variant van dit gedachtengoed. Zijn denkbeelden zijn niet identiek aan die van Bannon (die hij op afstand houdt) en hij liet zich niet door de Amerikanen Howe en Strauss inspireren, maar door de Duitser Oswald Spengler en diens 'Untergang des Abendlandes' (1918). \"De grootste en mooiste beschaving die de wereld ooit heeft gekend\", beweerde Baudet in zijn overwinningsrede afgelopen week, wordt nu vernield door de elite die 'in een merkwaardige mengeling van onkunde en cynisch eigenbelang', keer op keer de verkeerde keuzes maakt. Met de wederopstandingsgedachte als leidend motief, uit Thierry Baudet hoop dat deze beschaving weer tot bloei kan komen. Dankzij zijn beweging kan het nog goed komen. In dat opzicht is hij iets optimistischer dan Spengler, die alleen verwelking in het verschiet zag, maar de huidige staat van de cultuur is in Baudets optiek wel kritiek. Het probleem met deze duistere denkbeelden is dat geen enkel compromis meer mogelijk is. Michael Gerson, zelf conservatief columnist in the Washington Post, gaf dit goed aan. De grensmuur met Mexico is een 'national emergency' die wordt tegengehouden door mensen die Amerika om zeep willen brengen door hordes foute immigranten binnen te halen. Als je beschaving van de ondergang moet worden behoed, dan kunnen alleen radicale maatregelen uitkomst bieden, waarin geen ruimte is om te onderhandelen met de elitaire vijanden van die beschaving. Dat betekent niet per se het einde van de wereld, maar wel het einde van een waardige en constructieve politiek.", "published_at": "2019-03-30"}
{"id": 10761960, "title": "Democratieles links noch rechts", "text": "Onderwijs We hebben al gehad: de rechtspraak, de wetenschap en de 'gevestigde' media. Allemaal instituten die het fundament vormen van onze democratie en allemaal recentelijk verdacht gemaakt door volksvertegenwoordigers. Inmiddels is er een nieuw slachtoffer: het onderwijs. Een greep uit de uitspraken. \"Wij gaan de invloed van het linkse gedachtengoed in het onderwijs ( ) in kaart brengen\", aldus Thierry Baudet. Onderwijswoordvoerder Harm Beertema van de PVV twittert na een oproep om linkse leerkrachten te filmen: \"Ook in Vlaanderen schaamteloos links-activistische leraren ( ) film linkse leraren! Gooi ze op de social media! Stop de indoctrinatie!\" Inmiddels heeft Forum voor Democratie een meldpunt indoctrinatie op scholen en universiteiten gelanceerd, dat voortborduurt op eerdere initiatieven. Als docent in het voortgezet onderwijs hoor ik in de praktijk vrijwel niet over dit soort beschuldigingen of klachten van leerlingen, ouders of collega's over 'linkse indoctrinatie'. Gevoelige onderwerpen Er is ook geen enkel geldig bewijs dat docenten links gedachtengoed massaal opdringen aan leerlingen. Sterker nog, in 2017 kwam na onderzoek van Dienst Uitvoering Onderwijs Duo aan het licht dat veel politiek gevoelige onderwerpen door docenten juist vermeden worden. Deze verdachtmakingen zijn dus totaal ongefundeerd. Extra schrijnend is dat het meldpunt in het leven is geroepen vlak nadat er weer een duidelijk signaal is afgegeven over de toenemende werkdruk, overvolle klassen en het lage salaris. Daarnaast staan we aan de vooravond van een gigantisch lerarentekort. Dus het versterken van het onderwijs is juist belangrijker dan ooit. Werkelijk iedereen, van links tot rechts, is gebaat bij goed onderwijs. Dit meldpunt bereikt exact het tegenovergestelde. Naast alle problemen waar het onderwijs mee te kampen heeft, wordt nu ook nog eens het vertrouwen in de professionele autonomie van docenten volledig ondermijnd. Om een andere reden is deze aanval op het onderwijs nóg zorgwekkender. Je zou bepaalde waarden of onderwerpen aan de linker- of rechterzijde van het politieke spectrum kunnen plaatsen, zoals veiligheid, natuur of immigratie. Maar in het onderwijs maken leerlingen hoofdzakelijk kennis met democratische waarden, waarden die onze manier van samenleven mogelijk maken. Zo leren zij dat iedereen in Nederland gelijk is, ongeacht sekse, huidskleur, geloof of geaardheid. Of wat het betekent om samen te leven met mensen die er andere opvattingen op na houden. Ze krijgen begrip van wetenschappelijke kennis en hoe die verschilt van meningen. Ze leren kritisch denken, een mening vormen, hun identiteit ontwikkelen, maar ook over de belangrijke rol van de vrije pers en een onafhankelijke rechtspraak. Want met elkaar leven in vrijheid kan alleen gewaarborgd worden als we begrijpen wat onze democratie precies behelst, wat haar in leven houdt en welke houding en waarden daar bij horen. Paarse Vrijdag Na lang zoeken stuitte ik op een concreet voorbeeld van wat linkse indoctrinatie is volgens deze lobby: een les besteed aan Paarse Vrijdag. Op die dag wordt aandacht gevraagd voor mensen die er een niet-heteroseksuele voorkeur op na houden. Hoezo linkse indoctrinatie? Vrijheid van seksuele geaardheid is opgenomen in de Grondwet en vertegenwoordigt als zodanig een democratische waarde. Dus uiteindelijk komt het hierop neer: een aanval van de politici van de PVV en FvD op leraren die deze waarden belichamen en overbrengen op de volgende generatie is niets anders dan een aanval op de democratie. Voor de beschuldiging van linkse indoctrinatie op scholen is geen enkel bewijs. Eigenlijk is het een aanval op de democratie, meent Thom van Duuren.", "published_at": "2019-03-30"}
{"id": 10761961, "title": "Ondanks bezwaren toch maximaal 30 km per uur?. De vraag van Monic Slingerland", "text": "Stuur uw reactie van circa 150 woorden uiterlijk dinsdag 12 uur naar lezers voorzien van naam en adres. Een keuze uit de antwoorden verschijnt woensdag. Bijna 6 miljoen verkeersboetes zijn er opgelegd in 2017. Ongeveer de helft betrof een afstraffing voor het te hard rijden binnen de bebouwde kom. Meestal ging dat om 5 tot 10 kilometer. Achter het stuur merk je niet heel veel van het verschil. Verkeersdeskundigen denken daar anders over. Met de statistieken van de verkeersdoden in de hand, pleit een aantal van hen al jaren voor het standaard invoeren van een maximum van 30 kilometer per uur in de bebouwde kom. Een kwart van de verkeersdoden viel in 2017 op een weg binnen de bebouwde kom waar 50 km per uur mag worden gereden. Verlaging lijkt dus een logisch voorstel. Het aantal verkeersdoden is de afgelopen 35 jaar gedaald, van zo'n 3000 in 1972 naar 630 in 2017. Trek die lijn door en je zou over een jaar of dertig op nul kunnen zitten. Dat is ook het streven van de Rai, de vereniging rijwiel- en automobielindustrie. Vandaar ook dat deze branchevereniging voorstander is van 30 kilometer als standaard maximumsnelheid binnen de bebouwde kom. Nu ligt al 80 procent van de wegen binnen de bebouwde kom in een 30 kilometer-zone. Dat verklaart wellicht meteen een deel van die verkeersboetes. Maar goed. Je zou zeggen dat het landelijk invoeren van die 30 km niet meer is dan een bevestiging van wat al gangbaar is. Waarom dan de weigering van verkeersminister Van Nieuwenhuizen om de landelijke norm daaraan aan te passen? Dat heeft misschien meer met die boetes te maken dan ons lief is. Want automobilisten moeten gedwongen worden om zachter te rijden. Uit zichzelf doen ze het nauwelijks, ondanks de boetes. Dus moeten er drempels komen, paaltjes en andere obstakels. Daartegen maken hulpdiensten terecht bezwaar, het verhindert ook brandweerwagens en ambulances om snel ter plaatse te zijn. Flitspalen zijn dan een betere oplossing, maar die 3 miljoen verkeersboetes laten zien dat het effect daarvan niet erg groot zal zijn. De automobilist is ongeduldig, mede opgezweept door het navigatiesysteem dat, zoals lezer Evert van Dijken opmerkt (Opinie, 29 maart), uitgaat van de maximumsnelheid. Overigens is de dalende lijn van het aantal verkeersdoden de laatste paar jaar helaas flink afgevlakt. En ook valt op dat er meer zwaargewonden zijn onder de verkeersslachtoffers en dat er in 2017 voor het eerst meer fietsers dan automobilisten onder de verkeersdoden te betreuren waren. Dat pleit toch weer voor een harde aanpak, voor het opzijschuiven van de bezwaren. Laat de automobilist zich dan maar ongeduldig zitten te verbijten. Maar de ene stad is de andere niet. Op sommige wegen zijn er veel bakfietsen met kinderen op weg naar school, op andere routes zijn er veel scooters of snelle e-bikes op de rijweg. De risico's op ongelukken verschillen daardoor nogal. Zoek het zelf uit, zegt minister Van Nieuwenhuizen, tegen de gemeentebesturen. En misschien heeft ze daarmee een punt. Wat vindt u: moet de maximumsnelheid binnen de bebouwde kom terug naar 30 kilometer?", "published_at": "2019-03-30"}
{"id": 10761981, "title": "Ergerlijk, die bijlage, maar ook welkom. brief van de hoofdredactie", "text": "Persoonlijk vond ik het een mooi gezicht. Trouw-lezers die de afgelopen week in het Haagse theater aan het Spui of het Filmhuis rondliepen met onze speciale bijlage voor het filmfestival 'Movies that Matter'. Deze special kwam uit op donderdag 7 maart en was als bijlage toegevoegd aan de krant. De krant werkt al jaren samen met Movies that Matter, ook tot genoegen van onze lezers. De speciale Trouw-bijeenkomst op het festival vorige week zaterdag was in een mum van tijd uitverkocht, terwijl de zaal deze keer bijna twee keer zo groot was als het jaar daarvoor. Kennelijk spreken de sociaal betrokken films uit tal van landen lezers en bezoekers aan. In ieder geval ook de Postcode Loterij, die het festival met een half miljoen per jaar gaat steunen. Daarmee is de continuïteit van dit relatief kleine festival voor de middellange termijn gewaarborgd. De Movies that Matter-special is een van de vaste bijlagen van de krant, naast de Trouw Duurzame 100 en de Fiets- en Wandelbijlage. Deze bijlagen worden gemaakt onder eindverantwoordelijkheid van de hoofdredactie. Redacteuren en freelancers schrijven de verhalen. Hierover ontvang ik zelden klachten van lezers. Anders is het met een reeks van commerciële 'instekers' die aan de krant worden toegevoegd, bijna elke maand wel een. Irritatie veroorzaken soms de modefolders van kledingbedrijf Peter Hahn. Mensen hebben bijvoorbeeld een nee-sticker op hun brievenbus, terwijl ze via de krant toch een reclamefolder krijgen. Mijn moeder zaliger daarentegen bestelde naar hartelust kleding uit deze folder. Eerder dit jaar was er een bijzondere bijlage van Hertog Jan ingestoken in de krant, 'De anatomie van smaak'. Een bijzonder fraaie reclamebijlage met fotografie van hoog niveau. Zoals duidelijk vermeld op de voorpagina ging het hier om een 'commerciële bijlage', het colofon vermeldde dat de redactie niet verantwoordelijk was voor de inhoud van deze bijlage. Naast commerciële bijlagen worden er ook regelmatig brieven en folders ingestoken van charitatieve organisaties die om donaties vragen voor goede doelen. Een bijzondere categorie vormen de bijlagen van de Pulse Media Group en van Mona van den Berg. Pulse Media is een uitgever die zich richt op ontwikkelingen in de gezondheidsbranche en via de kranten van de Persgroep bijlagen verspreidt. De bijlage over zeldzame aandoeningen die u gisteren bij uw krant vond, is van Pulse. Mona van den Berg is een sociaal bewogen fotografe die specials maakt over mensenrechten, vluchtelingen en ontwikkelingshulp. Of het nu om Hahn gaat, of Hertog Jan of een ingestoken envelop van een hulporganisatie, sommige lezers hebben er een hekel aan hiermee geconfronteerd te worden. Ik begrijp dat wel, maar zie het ook een slag anders. In het verleden waren dit advertenties in de krant. Als we veel aanbod hadden ging het aantal pagina's omhoog. Dat gebeurt nog steeds. Maar adverteerders zoeken ook nieuwe manieren om hun boodschap onder de aandacht te brengen. Een van die manieren is een zogeheten insteker in de krant in plaats van een of meerdere advertenties in de dagkrant of de Verdieping. Je kunt ook andersom redeneren: een bijlage is een advertentie die ook in de krant had kunnen staan, eventueel verspreid over meerdere pagina's. Advertenties en bijlagen, strikt gescheiden van de redactie, zorgen er mede voor dat Trouw kan worden uitgegeven. Ook als u zich wellicht ergert aan zo'n bijlage of envelop, zou dat een verzoenende gedachte kunnen zijn.", "published_at": "2019-03-30"}
{"id": 10762396, "title": "lezersreacties", "text": "Onvergeeflijk In een gesprek met misbruikslachtoffer Saskia zegt de abt van de Abdij van Berne, Denis Hendrickx: \"Er moet een keer vergeven kunnen worden\" (de Verdieping, 29 maart). Priesters weten precies wat wel en wat niet mag, wat God wel en niet goedvindt. Onvermoeibaar zullen ze dat de beminde gelovigen blijven voorhouden. Ze zijn tenslotte de verkondigers van Gods woord. Als ze zich vervolgens zelf daaraan bezondigen is dat dan ook onvergeeflijk. Blijkbaar wil dat nog steeds niet tot de verantwoordelijken doordringen. Pierre Joosten Soest Giroblauw In 1990 opende ik als twintigjarige student, groen als gras, een girorekening bij de Postbank. Veel dingen gratis, alles van het Rijk, en ik was arm. Wat er daarna is gebeurd is, geen idee, maar op de een of andere manier ben ik - zonder daarvoor te kiezen - bij de inmiddels schaamrode ING beland. Zelf zou ik het blauw nimmer voor oranje geruild hebben. Nu wil datzelfde Rijk wegwezen wegens te bruin bakkend witwassen waar men zich groen en geel aan ergert (Trouw, 29 maart). Ik wil niemand zwartmaken, maar kunnen ze mij - grijzend inmiddels - niet gewoon die Postbank teruggeven? Gerard Tuk Delft KLM en publiek belang Walter Bergevoet is het niet eens met de aankoop door de staat van KLM-aandelen (Opinie, 29 maart). Waarom die ziekenhuizen niet redden en je wél met de KLM bemoeien, vraagt hij. Een terechte vraag. De verklaringen die de betrokken ministers erover gaven klinken niet consequent (geen afgestemd regeringsbeleid). Wel moet Bergevoet weten dat het MC Slotervaart altijd een economisch zorgenkindje is geweest, wat niet van KLM gezegd kan worden. Bovendien is er bij deze aandelenaankoop een achterliggende gedachte: het gaat niet primair om de KLM. Het gaat om de positie van Schiphol, dat zwaar leunt op de aanwezigheid van KLM. Dat laatste komt in het geding als KLM wordt ingelijfd door Air France. Die aandelen kunnen later weer verkocht worden. Kortom: goed dat Wopke zijn coup pleegde en jammer dat we de zorg niet meer staatszorg geven. Jaap Goes Rotterdam Schoonracen GroenLinks blijkt toch niet zo groen en duurzaam te zijn als ze propageert. De partij zwichtte samen met gemeenteraad en provincie voor de druk van het grote geld door akkoord te gaan met het voorstel om Zandvoort als Formule 1-racecircuit weer op de kaart te zetten. (Trouw, 28 maart). Een nostalgische hang naar het verleden. Waarom geen stap naar de toekomst genomen en een duurzaam racecircuit voor elektrische auto's georganiseerd? Elise Poppema Oosterbeek Fecesvanger Het bevolkingsonderzoek darmkanker is een succes (Trouw, 28 maart). Dat succes zou nog groter kunnen zijn als mensen gereedschap kregen meegestuurd om het poepmonster te kunnen nemen. Nu moet je volgens de instructies op een (niet meegeleverd) kartonnetje poepen, maar waar je dit kartonnetje laat nadat je er een schepje uit hebt genomen staat er niet bij. Goed nieuws: er is een heel nette fecesvanger) op de markt. Biologisch afbreekbaar papier, met plakstrips die je als een soort zakje in het toilet hangt. Na het nemen van een monster maak je het los en laat het in het toilet vallen om door te spoelen. Hoe simpel kan het zijn. RIVM en onderzoekers, laat ons niet meer klooien, stuur dat ding mee. Ton Oomen Oss Literaire kritiek Buitengewoon content ben ik met de bijlage Letter & Geest, maar dat ben ik niet met de column van Leonie Bree-baart (23 maart). Ik wil een lans breken voor de medewerkers, bijvoorbeeld van de boekhandels Van Gennep en Donner (beide in Rotterdam), die de boeken die ze verkopen lezen en met mij hierover een diepgaand gesprek kunnen voeren. Deze mensen wegzetten als slechts verkopers wier vak het niet is om over boeken te praten vind ik denigrerend, onjuist en bekrompen. Ada ter Maten Rotterdam Ik rijd rustig In de reactie van Jan Kramer (Uitgelicht, 28 maart) kan ik mij helemaal vinden. Als alle automobilisten zich gewoon aan de toegestane snelheden houden, zou dat al een enorm verschil zijn. Een groot percentage rijdt op alle wegen 20 à 25 km te hard. Terugbrengen naar 100 km per uur is nog beter. Ik ga meteen een vignet bestellen. Trudy Fano Amsterdam Correctie Boven de lezersreactie van Thea van der Werf-Feenstra uit Hattem (Opinie, 28 maart) stond een verkeerde kop. Die had moeten luiden: Wijze vrouw.", "published_at": "2019-03-30"}
{"id": 10762767, "title": "Trump voelt zich onoverwinnelijk", "text": "triomf - Nu speciaal aanklager Mueller klaar is met zijn onderzoek, lijkt er een last van Trumps schouders gevallen. Hij durft zelfs een nieuw gevecht over gezondheidszorg aan. Heksenjacht, heksenjacht, heksenjacht! Dat was bijna twee jaar lang het refrein dat de Amerikaanse president Donald Trump afstak over speciaal aanklager Robert Mueller, die onderzocht of hij tijdens zijn verkiezingscampagne had samengespannen met de Russen. Vorig weekend kwam eindelijk het verlossende woord: er is geen bewijs gevonden van die samenspanning. Of Trump de rechtsgang heeft belemmerd, dat hield Mueller in het midden. Het bewijs 'pleit hem ook niet vrij', schreef de speciaal aanklager. Maar Trump en zijn medestanders hoorden dat laatste al niet meer, zo'n grote last viel er van hun schouders. En dus klinkt er al een week een nieuw refrein: totaal vrijgepleit, totaal vrijgepleit, totaal vrijgepleit! Nog een vondst van de president, die hij nu te pas en te onpas herhaalt: collusion delusion, wat zoveel betekent als 'ingebeelde samenspanning'. De media Trump kon het vooral niet laten om de Amerikaanse media in te wrijven dat ze ernaast hadden gezeten. Met sardonisch genoegen bleef hij maar hameren op de dalende kijkcijfers, waar tv-stations als CNN en MSNBC mee te kampen zouden hebben in de dagen na het Mueller-rapport. Op maandag viel er bij sommige tv-zenders zelfs een brief uit het Witte Huis op de mat, met daarin namen en citaten van bepaalde prominente Democraten, die in de afgelopen tijd in talkshows hadden geclaimd dat er sprake was van samenspanning. 'In het vervolg vragen we u om basale journalistieke maatstaven te hanteren bij het uitnodigen van zulke gasten', stond er in de brief. 'Het Amerikaanse volk is twee lange jaren gebombardeerd met beschuldigingen door de media.' De Democraten Adam Schiff, de Democratische voorzitter van de staatsveiligheidscommissie in het Huis van Afgevaardigden, was een van de politici die in de brief genoemd werden. Verschillende Republikeinen eisten zijn aftreden, maar hij gaf geen duimbreed toe. 'Je kunt het oké vinden hoe Trump en zijn medewerkers met de Russen omgingen tijdens de campagne', tweette hij. 'Ik niet. Ik vind het immoreel, onethisch en onpatriottisch. En ja, ik vind het corrupt.' Het kwam hem op een sneer van Trump over zijn uiterlijk te staan: \"Schiff met zijn kleine potloodnek. Heeft de kleinste, dunste nek die ik ooit gezien heb. Lijkt me geen goede slagman\", vermaakte hij zijn aanhangers bij een campagnebijeenkomst in Michigan. Intussen moet hun voorzitter Nancy Pelosi ervoor zorgen dat het de Democraten in het Huis van Afgevaardigden niet al te rood voor ogen wordt, en dat ze zich niet laten provoceren door de treiterpartijen van Trump. Op dinsdagochtend probeerde ze haar fractie op één lijn te houden: ja, we blijven vragen om het vrijgeven van het hele Mueller-rapport, dat nu nog bij minister van justitie Barr ligt. Maar we blijven ook pragmatisch: we hebben het liever over gezondheidszorg en loonsverhogingen dan over Trump. De muur Maar de gifbeker was nog niet leeg voor de Democraten. Want later die dinsdag slaagden ze er niet in om de tweederde meerderheid te vinden die ze nodig hadden om de noodtoestand ongedaan te maken, die president Trump in februari uitriep om zijn grensmuur te kunnen bouwen. Trump ging deze week gelijk voortvarend te werk. Het ministerie van defensie maakte bekend dat er een potje van een miljard gevonden was om met het bouwen te beginnen. Het is nog niet gezegd dat dat besluit uiteindelijk standhoudt voor de rechter, want normaal gaat het Congres over zulke begrotingen. Maar voor Trump is een juridisch loopgravengevecht niet per se erg: het zorgt ervoor dat het thema migratie in de aandacht blijft, en daar kan hij op scoren. De zorg Maar werd Trump nu een beetje overmoedig? Dat vroegen veel commentatoren zich af, nadat zijn regering deze week ook nog aankondigde dat ze de hele zorgwet van Obama nietig willen laten verklaren door een rechter. In het begin van zijn presidentschap had Trump zich ook al eens gewaagd aan een hervorming van het zorgstelsel - veel Republikeinen beschouwen 'Obamacare' als opmaat naar het socialisme. Dat liep destijds stuk op onenigheid over wat ervoor in de plaats zou moeten komen. Bovendien bleek bij de verkiezingen van 2018, toen Democraten de zorg tot verkiezingsthema hadden gemaakt, dat veel kiezers, zelfs Republikeinse, gehecht zijn geraakt aan Obamacare. Dus reageerden de Democraten haast opgelucht, toen ze hoorden dat Trump dit gevecht opnieuw aan wilde gaan: dat kunnen ze winnen. Maar Trump lijkt zich in zijn triomfantelijke bui onoverwinnelijk te voelen. Zonder nog een plan te hebben voor een nieuwe zorgwet, pochte hij alvast: \"De Republikeinse partij wordt de partij van de gezondheidszorg. Let maar op!\"", "published_at": "2019-03-30"}
{"id": 10762768, "title": "Wat er door Michael P. verandert voor delinquenten", "text": "Er was geen goed beeld van het risico dat Michael P. vormde. Hoe kan dat en hoe wil de minister daar verbetering in brengen? Hoe kon Michael P. zijn medisch dossier gesloten houden? Dat komt door het medisch beroepsgeheim. De penitentiaire inrichting waar P. zat mag het medisch dossier alleen delen als hij toestemming geeft. Dat heeft P. niet gedaan. Dat gaat minister Sander Dekker (rechtsbescherming) nu veranderen. Wie naar een forensische kliniek wil en de gevangenis wil verlaten, moet inzage geven in zijn of haar dossier. Wie dat niet doet, blijft in de gevangenis en moet daar werken aan zijn terugkeer naar de samenleving. Wat gaat er nog meer veranderen? Meer dan nu het geval is moet er een goed beeld zijn van de risico's. Daarnaast krijgen gedetineerden voortaan pas in de allerlaatste fase van hun straf meer vrijheden om zich voor te bereiden op hun terugkeer in de samenleving. Michael P. wist in 2010 tbs te ontlopen omdat hij niet meewerkte aan een gedragskundig onderzoek. Binnenkort kan dat niet meer. Door een nieuwe wet is het in de toekomst mogelijk om medische gegevens op te vragen van verdachten die weigeren mee te werken aan een gedragskundig onderzoek. Uit die medische gegevens moet dan alsnog blijken of iemand een stoornis heeft en of tbs opgelegd moet worden. Hoe zit het met de 21 overige gedetineerden? Om het zekere voor het onzekere te nemen is opnieuw gekeken naar alle gedetineerden die zijn veroordeeld voor een ernstig gewelds- of zedendelict en die nu in een forensische kliniek zitten. Bij dertien gedetineerden bleek dat ze nog niet in de laatste fase van hun straf zaten. Hun vrijheden zijn ingetrokken. Daarnaast waren er bij acht gedetineerden twijfels omdat niet alle gegevens op orde zijn en daardoor de risico's niet duidelijk waren. Ook zij moeten hun hun vrijheden inleveren. Voor deze laatste groep geldt wel dat ze snel hun vrijheden kunnen herwinnen als hun dossiers compleet zijn en er alsnog een goede afweging gemaakt kan worden van de risico's.", "published_at": "2019-03-30"}
{"id": 10762769, "title": "Politieke emotie of falend rechtssysteem?. veiligheid samenleving TBS", "text": "analyse - Iedere keer als het vreselijk misgaat tijdens het proefverlof van een tbs'er of gedetineerde, richt de kritiek zich ook op het hele justitiële systeem. Terecht of niet? In juni 2005 ontsnapt Wilhelm S. tijdens zijn begeleid verlof in 2005 uit de tbs-kliniek Veldzicht in Balkbrug. Hij trekt naar Amsterdam, waar hij Appie Luichies (73) tegen het lijf loopt. Tijdens een boottochtje slaat hij de oude man met een asbak en hamer de hersens in. Deze zaak is aanleiding voor een parlementaire onderzoekscommissie naar het tbs-stelsel. De moord op de Amsterdamse bejaarde man heeft voor veel politieke opwinding gezorgd - net als eerdere zaken van tbs'ers die weer de fout ingaan. De commissie concludeert in 2006 dat het tbs-systeem ook in de toekomst gericht moet blijven op terugkeer in de maatschappij. Toezicht op verlof wordt strenger, de risicobeoordeling aangescherpt. Opvallend is dat de commissie zich ook uitspreekt over 'emotiepolitiek', ophef in media en Tweede Kamer na ieder incident tijdens een proefverlof. De spoeddebatten, het eisen van meer maatregelen of het intrekken van proefverloven van andere veroordeelden dragen niet bij aan een oplossing, concludeert ze. Wrang Het lijkt vloeken in de kerk om te wijzen op deze conclusies uit 2006, nu de Onderzoeksraad voor de Veiligheid en de beide betrokken inspecties twee pijnlijke en vernietigende rapporten hebben uitgebracht over de behandeling van Michael P., de man die Anne Faber doodde. En er zijn zeker verschillen aan te wijzen tussen de twee zaken. Bij de zaak-Anne Faber richt de kritiek zich vooral op de vele fouten in de uitvoering van het proefverlof, de regels rond toezicht en de falende samenwerking tussen klinieken en gevangenissen. Onduidelijk is nog wat de rol is van personeelstekorten in de forensische zorg. Ook kreeg Michael P. van de rechter in 2017 geen tbs opgelegd, de verplichte behandeling die de kans op herhaling van een misdrijf zo klein mogelijk moet maken. Tegelijkertijd valt de gelijkenis op, in de reacties van maatschappij en politiek. Minister Sander Dekker (rechtsbescherming) wil een actuele risico-analyse verplicht stellen (zo die er al niet zijn), het medisch beroepsgeheim op dossiers van gevangenen moet minder zwaar wegen en andere proefverloven zijn ingetrokken. Het wrange is dat de behandeling van Michael P. relatief 'licht' was, omdát hij geen tbs had. Gedetineerden zonder tbs worden immers automatisch voorbereid op terugkeer in de maatschappij. Dit verloopt veel sneller en met minder toetsing dan bij tbs'ers. Maar ook de tbs-maatregel staat al jaren onder druk. Ondanks de positieve effecten: uit alle onderzoek blijkt dat tbs'ers veel minder vaak (een op vijf) de fout ingaan dan gedetineerden zonder tbs (ruim twee op drie). Uit angst voor incidenten nam de duur van de tbs-behandeling de afgelopen decennia toe. Zo ook de wachttijd voor verloven (dit gaat om tienduizenden verloven per jaar voor ongeveer 1300 tbs'ers). Als gevolg hiervan adviseren advocaten hun cliënten al jaren om niet mee te werken aan psychiatrisch onderzoek, waarna rechters meestal overgaan tot celstraf. Verplichte behandeling Zo ook bij Michael P., die in 2010 na de verkrachting van twee meisjes zeven weken in het Pieter Baan Centrum verbleef, maar niet meewerkte. Slechts een enkele keer, zoals bij Julien C., die op een dag in 2006 een school binnenstapte en daar de 8-jarige Jesse Dingemans neerstak, ging de rechter over tot tbs zonder uitgebreid onderzoek. Juist aan deze ongewenste situatie wil de politiek een einde maken met de aanpassing van de Wet forensische zorg, die begin dit jaar van kracht werd. De rechter kan toekomstige Michael P.'s straks verplichte psychische behandeling opleggen, zowel tijdens als na hun celstraf. Informatie uit het verleden, zoals medische dossiers, moet daarbij helpen. Het zal de roep om meer veiligheid niet verminderen, mocht het in de toekomst weer misgaan. Volgende week woensdag wacht minister Dekker een spoeddebat met de Tweede Kamer. Daarin zal het gaan over menselijke fouten, personeelstekorten, toezicht, risico-analyses en de hele forensische zorg. Toch zal een systeem van verloven een essentieel onderdeel blijven van het Nederlandse rechtssysteem, dat gericht is op de uiteindelijke terugkeer in de samenleving van de meeste gestraften.", "published_at": "2019-03-30"}
{"id": 10762989, "title": "Klimaatkip. Ephimenco", "text": "We kennen al lang het gelukstheorema dat Nederlanders steevast in de hoogste regionen van extatische volken verkeren, terwijl de kijk van diezelfde waterlanders op hun eigen samenleving nogal chagrijnig oogt: ik ben lekker gelukkig maar word omringd door andermans brokstukken. En als je midden in het puin van onze stervende beschaving staat, zie Thierry Baudet, weerhoudt niets je om, glaasje bier in je opgeheven vuist, zielsgelukkig te zijn met je verkiezingszege. Moeten we humeuronderzoek wantrouwen? Hoe staat het met het kwartaalonderzoek van het Sociaal en Cultureel Planbureau (SCP) naar de stemming van de Nederlander? Merkwaardig hoe het humeur binnen twee kwartalen hard is gekelderd. Afgelopen kwartaal is een recordpercentage Nederlanders van bijna 60 somber en pessimistisch geworden. Drie maanden geleden lag de rode lijn nog op 48 procent. Het SCP geeft verschillende verklaringen: koopkrachtafname, klimaatbeleid, manier van samenleven, immigratie en integratie. Met permissie: het lijkt me niet zo dat binnen drie maanden een noemenswaardige verandering bij die thema's is opgetreden. Behalve misschien op het gebied van klimaatbeleid. Het Klimaatakkoord, dat pretendeert het leven van miljoenen Nederlanders de komende jaren ondersteboven te zetten, is onlangs gepresenteerd. Als voorproefje konden verbouwereerde gas- en elektraverbruikers hun opgekrikte energierekening alvast gaan slikken. Het SCP wil niet zover gaan om hiermee het electorale succes van Forum voor Democratie (FvD) te verklaren. Ik doe dat wel. Kijk maar eens naar het zeer gelikte filmpje tegen het Klimaatakkoord dat FvD online heeft gezet. Die vernietigende drie minuutjes zijn via sociale media zo'n half miljoen keer bekeken. Als je in vette letters ziet dat het akkoord op mondiale schaal niet meer dan 0,00007 procent verbetering betekent en dat het tussen de 600 en 1000 miljard gaat kosten, vergaat je het optimisme. Kijk ook hoe een partij als D66 volledig de mist in is gegaan bij de laatste verkiezingen door met haar klimaatdrammerigheid (op eigen verkiezingsshirts met trots gedrukt) ostentatief te pronken en het Klimaatakkoord als een soort vaandel te gebruiken. De praatjes van Rob Jetten dat 'heel Europa nu met open mond naar ons concept-Klimaatakkoord kijkt' zijn genadeloos afgestraft. Jetten is niet alleen een klimaatdrammer maar ook een klimaatkip, maar dan wel eentje zonder kop. 'Ook GroenLinks, dat het klimaatbeleid dacht te kunnen monopoliseren, profiteert uiteindelijk immers maar matig', schrijft Lex Oomkes. Klopt. GroenLinks stond maandenlang rond de 18 tot 19 zetels in de peilingen, maar met 10,6 procent bij de Statenverkiezingen zou het in de Tweede Kamer op 15 zetels blijven steken. Laat het een wijze les voor iedereen zijn: je kunt niet het 'klootjesvolk' minachten en met de zweep naar het klimaatlicht leiden. Zeker niet als er in je hele Klimaatakkoord met geen komma over de mondiale bevolkingsexplosie wordt gerept.", "published_at": "2019-03-30"}
{"id": 10762990, "title": "Miniscule ontdekking op een mega-eiland: vijf minikikkers. Goedemorgen", "text": "Ze heten Mini mum, Mini scule en Mini ature. De Mini's zijn een heel nieuwe minuscule kikkersoort, met drie ondersoorten. Ontdekt op Madagaskar door een Duitse onderzoeker, Mark Scherz.De drie Mini's variëren in lengte van 9,7 millimeter tot 14,9 millimeter en passen met gemak op een duimnagel. Scherz vond nog twee nieuwe ondersoorten. Naar goed gebruik kregen die Latijnse namen. De Rhombophryne proportionalis lijkt qua kenmerken op grote kikkers, maar is daar een piepkleine variant van, en de Anodonthyla eximia is veel kleiner dan alle andere bekende Anodonthyla-kikkers. Alleen de nieuwe soort Mini's kreeg geen Latijnse naam van Scherz, maar één met een knipoog. De kikkers zijn niet de kleinste ter wereld; die leeft in Papoea-Nieuw-Guinea en is slechts 7,7 millimeter, even groot als het snoepje Tic Tac. Scherz en zijn collega's moesten veel ontberingen lijden om de nieuwe soort en ondersoorten te vinden. 'We zaten soms maanden in het oerwoud onder moeilijke omstandigheden. Omdat ze zo klein zijn, zijn ze ook zeer lastig te vinden. De truc is op hun geluid af te gaan, maar als ze je horen, zijn ze meteen stil', schrijft hij. Scherz ontdekte ook dat reptielen en vooral kikkers, evolutionair steeds kleiner worden. De reden is niet bekend, maar het moet een voordeel hebben een miniatuurkikker te zijn in de 21ste eeuw. Sinds 2014 heeft het Scherz-team al veertig kikkersoorten ontdekt op Madagaskar. De nieuwe Mini-soort kan meteen op de lijst van ernstig bedreigde diersoorten, omdat veel bos razendsnel verdwijnt.", "published_at": "2019-03-30"}
{"id": 10763150, "title": "kaasseizoen", "text": "Toeristen poseren tijdens de opening van het kaasseizoen op de grootste en oudste kaasmarkt van Nederland, die in Alkmaar.", "published_at": "2019-03-30"}
{"id": 10763151, "title": "Nederlandse ophef over 'WW-export' overdreven", "text": "uitkeringstoerisme - ANALYSE - De Nederlandse verontwaardiging over EU-plannen met sociale zekerheid berust vooral op misverstanden en clichés over 'Brussel'. Het besluit is overigens opnieuw uitgesteld. Analisten van het fenomeen 'Haagse misverstanden over Europese besluitvorming' konden de afgelopen week rijk materiaal oogsten. Dit keer ging het om wat in de volksmond de 'WW-export' is gaan heten, of 'uitkeringstoerisme': de voorgestelde verdubbeling van drie naar zes maanden van de periode dat arbeidsmigranten binnen de EU een werkloosheidsuitkering van hun werk- naar hun woonland mogen meenemen. De Tweede Kamer stond er dinsdag van op haar kop en ook vakbond CNV was boos. Om met het eerste misverstand te beginnen: het is niet zo dat dergelijke maatregelen door 'Europa' (in de volksmond: 'Brussel') voor de ogen van een machteloos Nederland worden 'doorgedrukt', zoals menig politicus (inclusief minister Koolmees) en vakbondsbestuurder hebben gesuggereerd. Sterker nog: een definitief besluit hierover op het niveau van de 28 EU-ambassadeurs werd gistermiddag voor de tweede keer uitgesteld. Verrassend was dat wel. Er bleek toch geen meerderheid te zijn voor een breed pakket aan hervormingen die de sociale stelsels binnen de EU beter op elkaar moeten laten aansluiten. Het onderdeel over werkloosheid (en de bijbehorende uitkeringen) is een van de zes hoofdstukken. Zes tegenstanders waren al bekend: naast Nederland zijn dat Duitsland, België, Luxemburg, Denemarken en Oostenrijk. Zij maken bezwaar tegen de perverse prikkel die zou uitgaan van het langer mogen meenemen van een royale (bijvoorbeeld Nederlandse) uitkering naar een land waar het minimumloon lager ligt, bijvoorbeeld Polen. Donderdag sloten Tsjechië en Zweden zich bij die groep aan. Gisteren bleek dat Polen, Hongarije en Malta zich wilden onthouden van stemming. Vooral die eerste twee hebben bedenkingen bij een heel ander onderdeel, dat aanscherpingen bevat van regels en handhaving van onder meer de detacheringsrichtlijn. Dat hoofdstuk is juist Nederlands favoriet. De vorig jaar aangepaste detacheringsrichtlijn, voor werknemers die door hun baas voor bepaalde tijd worden uitgezonden naar een ander EU-land, moet 'sociale dumping' tegenwerken: het fenomeen dat werknemers in eigen land worden weggeconcurreerd door arbeidsmigranten die hetzelfde doen. 'Gelijk loon voor gelijk werk' is het streven. De zwaarbevochten doorbraak daarover werd door Den Haag gevierd als een succes. Niemand zei destijds dat Nederland iets had 'doorgedrukt' in Brussel. Gisteren bleken al die andere sociale zekerheidsvoorstellen samen, waarover dus ruim anderhalf jaar is onderhandeld, niet op een meerderheid te kunnen rekenen. Het Roemeense voorzitterschap laat waarschijnlijk woensdag weten hoe het verder moet. Daarbij is overigens de verwachting dat het pakket er uiteindelijk toch doorkomt. Nederland is niettemin blij verrast met het uitstel. De kans is nu ietsje groter dat het niet gaat lukken om de hele mikmak vóór de laatste zittingsdag van het huidige Europees Parlement (18 april) rond te krijgen. Waar de Nederlandse ophef zich vooral richtte op de vergrote kans op fraude door flierefluitende Polen, verdwenen de finesses van de hervorming uit het zicht. Want niemand had het over een belangrijke aanscherping van de uitkeringsvoorwaarden, waardoor de kans op 'uitkeringstoerisme' eerder af dan toe lijkt te nemen. Want: in de huidige Nederlandse situatie heeft een arbeidsmigrant die elders in de EU een arbeidsverleden heeft opgebouwd van 26 weken, vervolgens in Nederland een arbeidscontract krijgt en al na één dag onvrijwillig werkloos wordt, meteen recht op een WW-uitkering. In de nieuwe regels (als ze er komen) wordt die termijn opgerekt van een dag naar een hele maand. Ook onderbelicht bleef de constatering dat natuurlijk ook Nederlandse arbeidsmigranten (die dan opeens 'expats' blijken te heten) van de wijzigingen gaan profiteren als ze na ontslag in een ander EU-land aldaar een uitkering krijgen. Die 'winst' zal wel kleiner zijn dan het 'verlies' voor de Nederlandse schatkist, dat op 10 à 16 miljoen euro wordt geschat (op een geheel van 3,6 miljard aan WW-uitgaven). Wat het saldo uiteindelijk wordt is lastig te bepalen, maar een betrokken Brusselse diplomaat houdt rekening met 'een klein minnetje'.", "published_at": "2019-03-30"}
{"id": 10766161, "title": "Leve de verengelsing van de universiteit!. Column", "text": "Hoe erg is het dat ons hoger onderwijs verengelst? Hoeveel schade veroorzaakt de massale aanwezigheid van buitenlandse studenten op onze universiteiten? Dreigt het Nederlands af te sterven als taal van wetenschap en cultuur? Luid de noodklok! De politiek moet het hoger onderwijs tot de orde roepen. De overheid dient het Nederlands op universiteiten te beschermen. Een collectief opinieartikel met deze strekking stond afgelopen vrijdag in deze krant, ondertekend door 180 hoogleraren, schrijvers en culturati. Ik was ook gevraagd dit manifest tegen de verengelsing van het Nederlands hoger onderwijs te ondertekenen, maar heb na enige aarzeling besloten dat niet te doen. Ik hou niet van achterhoedegevechten, en zeker niet van achterhoedegevechten die de wereld waarin we zijn terechtgekomen ontkennen. Er moeten originelere manieren zijn om daarmee om te gaan. Ik loop regelmatig rond op universiteiten, en ben gefascineerd geraakt door wat je daar aantreft. Als docent sta je niet meer alleen tegenover Nederlandse studenten, maar tegenover een mix van Duitse, Spaanse, Poolse, Chinese en Nederlandse studenten. Het is de Erasmus Generatie die in de collegebanken zit. Ja, zelfs: de Global Generation. En even los van de kwestie Nederlandse taal, dat is een boeiend fenomeen. Als je het aan de Nederlandse studenten zelf vraagt, zeggen veruit de meesten dat ze die internationalisering van hun collegebiotoop zeer waarderen. Ze steken veel op van de studenten uit andere landen en leren veel beter Engels dan het steenkolenengels waar de babyboomgeneratie internationaal mee dacht weg te komen. Studenten voelen dat ze worden klaargestoomd voor een wereldwijde carrière in onze globaliserende wereld. Met Engels als voertaal. Bijkomend voordeel is dat de beruchte Nederlandse zesjescultuur door ijverige studenten uit andere landen prettig wordt ontwricht. Laten we wel wezen: een goeddeels Engelstalige universiteit is een logisch uitvloeisel van de Europese eenwording. Van verdwenen binnengrenzen, Europees burgerschap, vrij personenverkeer en Erasmus-beurzen. Het is ook de ultieme consequentie van de Angelsaksische dominantie in de wetenschapsbeoefening. Met onderzoek en peer review-publicaties in het Engels - het Latijn van onze tijd, zoals Bert Wagendorp dat zaterdag terecht stelde. Trouwens ook in mijn studietijd - lichtjaren geleden - waren bijna alle boeken al in het Engels. De internationalisering en dus verengelsing van het hoger onderwijs is veel meer dan een commercieel bekostigingsspeeltje van megalomane universiteitsbestuurders. Niet onbelangrijk: het wordt gedragen door de Erasmus-studentengeneratie. Bovendien krijgen alle landen ermee te maken, Nederland is simpelweg voorloper. Laten we dus creatiever nadenken over de ontstane situatie en de voordelen omarmen en de nadelen compenseren. Ik deel wel iets van de zorg van de 180 hoogleraren over mogelijke statusdaling van het Nederlands tot Europees dialect. Maar het weren van Europese studenten of het afremmen van de internationalisering van het hoger onderwijs lijken me daarvoor niet de meest productieve strategieën. Waar zijn we het allemaal over eens? Dat Nederlandse jongeren na hun studie de best denkbare taalvaardigheid moeten hebben in zowel het Nederlands als het Engels. Het is toch geen raketwetenschap een onderwijsbestel te ontwerpen dat daarvoor zorgt. Waarom niet op de basis- en middelbare school alle ballen op perfecte beheersing van het Nederlands? Dus veel meer lessen Nederlands, meer Nederlandse literatuur, meer spreek- en schrijfvaardigheid. Veel beter dan nu. Achttien jaar Nederlandse les en dan vier jaar Engelse onderdompeling op de universiteit. Nederlandse studenten zou je dan op die goeddeels Engelstalige universiteit ook nog 'masterclasses Nederlands' kunnen aanbieden, essay-workshops om de Nederlandse taal op wetenschappelijk niveau te stimuleren en te behouden. Dat zou sowieso meerwaarde opleveren, want de gemiddelde Nederlandse student schrijft vrij beroerd Nederlands. Dat was ook al zo op de volledig Nederlandstalige universiteit. Zo zouden we het beste van twee werelden hebben en Nederlandse jongeren de wereld inschoppen met een uitstekende beheersing van het Nederlands én het Engels. Dat past goed bij een open en sterk Europees en internationaal georiënteerd land als Nederland en doet recht aan de verlangens en het wereldbeeld van de Europese Erasmusgeneratie.", "published_at": "2019-04-01"}
{"id": 10766162, "title": "Geachte redactie", "text": "Alkmaarse kaasjongens Soms word ik moe van domheid. Zoals het interview met Melanie Goudsblom van Alkmaar Marketing (Ten eerste, 30 maart) bij de eerste Kaasmarkt in Alkmaar van het seizoen: 'We waren in eerste instantie alleen op zoek naar kaasmeisjes, maar vorig jaar solliciteerden er ook ineens jongens. We dachten: mannen vinden het leuk om met de kaasmeisjes op de foto te gaan, dan vinden vrouwen het vast ook leuk om naast een kaasjongen te staan.' Goudsblom vergeet dat kaasmeisjes en kaasjongens met iedereen op de foto mogen en willen, man en vrouw, en vanaf deze Kaasmarkt anno 2019 is er zelfs voor elk wat wils omdat de eerste kaasjongen Bowi Jong is, en hij notabene opkomt voor lhbt+zichtbaarheid in voetbal. Bowi, doe me even een lol en stap bij de komende markt naar Goudsblom toe. Zichtbaarheid ligt dichter bij huis ditmaal. In Alkmaar. Op de Kaasmarkt. Bamber Delver, Alkmaar Holocaust Namenmonument Woensdag organiseren De Balie en ITA, Internationaal Theater Amsterdam, een gesprek tmet Daniel Libeskind, ontwerper van het Holocaust Namenmonument. Vooruitlopend daarop deze bijdrage, want de gemeente Amsterdam en het Auschwitz Comité hebben iedere discussie over de keuze van ontwerper en plaats weten te ontlopen. Het is een raadsel waarom het Jonas Daniel Meijerplein en het Mr. Visserplein, daar waar ook het Joods Historisch Museum is, niet serieus als locatie zijn beoordeeld. De nu beoogde situering van het Nationaal Holocaust Namenmonument op een smalle strook met constant druk autoverkeer op de Weesperstraat maakt waardig herdenken onmogelijk. Dat geldt evenzeer de megalomanie van het ontwerp van Libeskind. Recentelijk werd in Londen een prijsvraag georganiseerd voor een monument ter nagedachtenis van Joodse en andere slachtoffers van de nazi-vervolging. Een jury beoordeelde 92 ontwerpen, koos 10 finalisten en de winnaar. Zo hoort het ook als hoofdzakelijk de overheid de middelen verschaft. Vanwaar in Amsterdam na 74 jaar die haast? Waarom de discussie en de deskundigen mijden? Breed overleg en bezinning is nodig om tot een weloverwogen ontwerp en uitvoering te komen. Het is de bedoeling, dat het monument heel lang, heel zichtbaar is. Het moet de generaties na ons vertellen over de ramp die mensen elkaar aandeden. Laten we de moed hebben er met elkaar over te praten, het kan het resultaat alleen maar ten goede komen. Lex Kater, Amsterdam, oud-zakelijk directeur Joods Historisch Museum Klant in onderwijs Verschillende schrijvers (bijvoorbeeld in Brieven, 29 maart) noemen studenten de klanten van het hoger onderwijs. Een klant is iemand die een product afneemt en ervoor betaalt. Het hoger onderwijs wordt voor het overgrote deel betaald door de samenleving. Diezelfde samenleving neemt ook de kennis van de afgestudeerden af wanneer die aan het werk gaan. Ergo, de samenleving is de belangrijkste klant van het hoger onderwijs. Thomas de Boer, Groningen Dag Nederlands Bert Wagendorp geeft in de Volkskrant van 30 maart goede argumenten om het Engels als eerste taal aan te bieden op de Nederlandse universiteiten. Maar hij geeft geen antwoord op de keerzijde daarvan: de bedreiging van het Nederlands. Zijn eigen voorbeeld van de middeleeuwse humanist Rudolf Agrigola, is wat dit betreft illustratief. In de late middeleeuwen sprak heel de provincie Groningen (oud)Fries. Dus ook Agrigola. Dat hij Latijn kon leren is te danken aan de beginnende migratie van het Nederduits in voornamelijk de stad Groningen, een geschreven taal met een ontwikkelde grammatica, die het Latijn toegankelijk maakte. De opmars van het Nederduits (Saksisch Nederlands) via officiële stukken, handel en immigratie werd bekrachtig met de komst van de Nederduitse Groningse universiteit. Aan het eind van de 17de eeuw was het Fries in de provincie Groningen bijna volledig verdreven door het (Saksisch)Nederlands. Met het huidige Nederlands zal het zo'n vaart niet lopen, maar in de binnensteden wordt de afgelopen decennia aantoonbaar meer Engels gesproken dan voorheen. Of we ons daar zorgen over moeten maken is een tweede. Frank van der Heul, Den Haag", "published_at": "2019-04-01"}
{"id": 10766163, "title": "De Raadsels rondom Patiënt P.. Brief van de dag", "text": "Gedetineerde Michael P. werd vanwege een gebrekkige ontwikkeling of ziekelijke stoornis van de geestvermogens naar een psychiatrisch ziekenhuis overgebracht, conform de Penitentiaire beginselenwet. Zoiets gebeurt behandeltechnisch gezien op vrijwillige basis. Vrijwillig is echter niet vrijblijvend. Er moet een voor het recidivegevaar relevante behandeling zijn of komen. Voor die behandeling geldt de Wet op de geneeskundige behandelovereenkomst (WGBO). De Wet op de geneeskundige behandelingsovereenkomst stelt dat de patiënt de hulpverlener naar beste weten de inlichtingen en de medewerking geeft die deze redelijkerwijs voor het uitvoeren van de overeenkomst behoeft. Patiënt P. gaf te kennen dat hij deze plicht niet wilde nakomen voor zijn zedendelict. Het is een raadsel waarom de behandelaar en andere partijen geen breekpunt hebben gemaakt van die houding. Daarnaast zijn dit geen details die je voor de opvolgend behandelaar geheim kunt houden door te spreken van een modelpatiënt. Waarom zou je dat als behandelaar, maar ook als collega willen doen? Valentijn Holländer, psychiater, Amsterdam", "published_at": "2019-04-01"}
{"id": 10766740, "title": "Jezus heeft een Twentse tongval. Reportage Passiespel", "text": "In het openluchttheater in Hertme bereiden honderden vrijwilligers zich voor op passiespel De Strijd. Op een podium van rul zand krijgt het klassieke verhaal een modern tintje. En bijna iedereen komt uit de buurt. Het Golgota van Twente is omzoomd met hoge loofbomen, een paar meter hoog en een paar meter breed. Het is er dringen voor Romeinse soldaten en wenende vrouwen rondom de drie kruisen die op de heuvel in het gelid staan. Zaterdagmiddag, even na half twee, klinken vanaf het middelste kruis de woorden 'Het is volbracht' - met een lichte Twentse tongval. Jezus van Nazaret laat het hoofd zakken en in een tent aan de voet van Golgota produceert een klein orkest het onweer dat volgens de Bijbel losbarstte toen de kruisdood intrad. 'Jezus was een bijzondere gast', zegt voormalig verpleegkundige Harry Lutkenhaus, producent van De Strijd, het passiespel in het openluchttheater in Hertme (gemeente Borne). 'Hij is al eeuwen niet meer onder ons, maar we hebben het nog steeds over hem.' Lutkenhaus is katholiek opgevoed, zoals veel oudere acteurs van De Strijd, maar hij is al lange tijd niet kerkelijk meer. Dit doet geen afbreuk aan zijn fascinatie voor het lijdensverhaal van Christus: daarvan kun je ook als twijfelaar of als ongelovige nog veel opsteken. Want Jezus was een toonbeeld van offerzin en onbaatzuchtigheid, deugden waaraan het nu nog weleens zou ontbreken. In De Strijd gaat het dus niet alleen om de historische Jezus, maar ook om de actuele Jezus. Als hij na de kruisaflegging weer voor zijn volgelingen verschijnt - een variatie die regisseur Jos Brummelhuis zich veroorlooft op de klassieke passiespelen, die eindigen bij Jezus' dood - declameert de verteller: 'Dit is ook het begin van een nieuw verhaal. Vertrouw in jezelf en je droom, dan kun je ook de ander vertrouwen.' Speelplezier De doorloop van het elfde en laatste tafereel is ten einde, en Brummelhuis - gepensioneerd na een loopbaan in het basisonderwijs - is tevreden. 'Er zaten heel mooie stukken in', zegt hij tegen de spelers. 'Maar aan de laatste scènes is nog iets bij te schaven.' Bij de vorige twee edities van De Strijd, in 2011 en 2014, trad hij op als acteur. Nu debuteert hij als regisseur. Een droom die hij moet verwezenlijken met zo'n 180 acteurs, allen afkomstig uit de omgeving, van wie de meesten geen toneelervaring hebben. Al weken repeteren ze elke zaterdag in het openluchttheater. Vandaag voor het eerst onder optimale weersomstandigheden: een milde zon en weinig wind. Vorige weken is de cast blootgesteld aan regen, storm en zelfs sneeuw. De animo is er niet minder om. Voor de acteurs - overwegend zingende en scanderende figuranten - valt dan ook meer te genieten dan bij vorige edities van De Strijd. Toen zongen ze 'op band': op tevoren opgenomen muziek. Nu wordt die muziek, arrangementen van componist Hans Barkel en dirigent Jacco Camphens op basis van klassieke en moderne muziek, live vertolkt. En dat voegt toch iets toe aan de speelvreugde van de kleumende acteurs, denkt Camphens. In zekere zin is De Strijd de thuiskomst van het oude passiespel, de enscenering van het lijdensverhaal van Jezus. Want het openluchttheater in Hertme ontleende daaraan ooit, in 1955, zijn bestaansreden. De toenmalige pastoor, Johannes Ignatius Veeger, liet in het bos naast 'zijn' kerk een permanent decor voor het passiespel bouwen van Bentheimer zandsteen. Negen keer werd onder zijn leiding de lijdensweg nagespeeld - in het Nederlands en het Duits. Maar nog tijdens Veegers leven verflauwde de belangstelling voor het religieuze spektakel en raakte het bostheater in verval. In 2010 werd het hersteld en uitgebreid, en sindsdien treden er binnen- en buitenlandse ensembles en orkesten op. Voor juni staan er concerten van het Oost-Nederlands Symfonieorkest en van Caro Emerald op de rol. Eigentijdse draai Maar van 12 tot en met 22 april is het podium van rul zand aan de cast van De Strijd. Regisseur Brummelhuis veronderstelt bij het publiek geen gedegen bijbelkennis en houdt daar rekening mee in het script. Het lijdensverhaal - Jezus sterft om de mensheid van haar zonden te verlossen - is tenslotte nogal ingewikkeld. Brummelhuis benadrukt dat Jezus niet tegen zijn lot in opstand kwam en Judas min of meer opdroeg hem te verraden. Om het verhaal wat eigentijdser te maken, kent de regisseur een grotere rol toe aan de vrouwen van Herodes en Pontius Pilatus dan de evangelisten doen. In De Strijd wordt de onwil van Pilatus om Jezus ter dood te brengen vooral ingefluisterd door zijn vrouw, Claudia Procula. 'De hogepriesters zijn veel enger dan Jezus', zegt zij. Pilatus wordt vertolkt door Paul Krijnsen, ooit fysiotherapeut bij FC Twente. Hij is gaan toneelspelen toen hij door gezondheidsklachten moest stoppen met voetbal. Voor hem is dit tweede leven als acteur zeker zo bevredigend als het eerste in de sport. Bij zijn vroegere voetbalvrienden wekte de overstap naar de wereld van de zang en de verfijnde gebaren wel enige verbazing. Toch zullen ook zij zich willen blootstellen aan de visuele bekoring van De Strijd. De meeste overdekte zitplaatsen zijn al geboekt. Belangstellenden voor de overige plaatsen zullen in de Stille Week voor Pasen vermoedelijk eerst bij Buienradar te rade gaan. 'Tijdens de editie van 2014 ging het onweren', zegt dirigent Camphens. 'Meteen na de kruisiging, net als in het echt.'", "published_at": "2019-04-01"}
{"id": 10767160, "title": "'Kom niet aan mijn oude diesel!'. Reportage Gelehesjesprotest in Stuttgart", "text": "Vervuilende dieselauto's worden uit steeds meer Duitse steden geweerd, en dat is het signaal voor de gele hesjes om de straat op te gaan. 'Ze willen van onze stad een dorp maken voor wandelaars en fietsers.' Geen plek in Duitsland waar het fijnstofgehalte zo hoog is als op het verkeersknooppunt Neckartor in het centrum van Stuttgart. Ideale plek dus voor een demonstratie die in het teken staat van verkeersvervuiling. Maar de gele hesjes die zich hier verzamelen, protesteren juist tégen het rijverbod voor 'vuile' dieselauto's dat vandaag in de hele stad van kracht wordt. Stuttgart is voorloper, andere Duitse steden presenteren laten dit jaar rijverboden die de uitstoot van giftige gassen moeten beteugelen. De regering in Berlijn vreest voor 'massale protesten' van gefrustreerde burgers. 'Weg met de Groenen!', roept de 75-jarige Klaus Maier, oud-medewerker van Porsche, de autofabrikant die met reus Daimler verantwoordelijk is voor de bijnaam van Stuttgart: het Detroit van Duitsland. 'Weg met de Groenen!', scandeert de circa 800-koppige menigte, het geluid van fluitjes is oorverdovend. Het zijn groene politici - minister-president Winfried Kretsch-mann van de deelstaat Baden-Württemberg, zijn minister van Verkeer en de burgemeester van hoofdstad Stuttgart - die het moeten ontgelden. 'Ze jagen ons uit onze auto's. Eerst diesel, dan benzine. Ze willen van onze stad een dorp maken voor wandelaars en fietsers.' De man met de woeste grijze haren heeft nog een paar A4'tjes te gaan, maar wordt tot zwijgen gemaand door Ioannis Sakkaros. De 26-jarige Griek, die bij Porsche aan de lopende band staat, is de drijvende kracht achter de demonstratie 'Stop het diesel-rijverbod', deze zaterdag voor de twaalfde keer op rij. De Griek kwam 'op eigen houtje' in actie toen begin dit jaar een gebiedsverbod voor dieselvoertuigen van buiten de stad werd afgekondigd. 'Ik wilde solidair zijn met de Franse gele hesjes, die protesteerden tegen duurdere brandstof.' Vanaf maandag geldt het verbod om in Stuttgart te rijden met een dieselauto van klasse Euro 4 en ouder, wat in de praktijk neerkomt op auto's van voor 2009 (er zijn plannen om ook klasse Euro 5, oftewel diesels van voor 2014, te verbieden). 'Ik heb een veertien jaar oude diesel, ik blijf er gewoon mee rijden', zegt Sakkaros stellig. 'Ik laat me mijn auto niet afnemen.' De kans op een boete van 80 euro schrikt hem niet af. 'Mobiliteit is vrijheid' Ironisch genoeg is het een Griek - weliswaar geboren in Stuttgart - die het verzet leidt tegen restricties voor het autorijden, bij uitstek een onderwerp dat Duitsers aan het hart gaat. Alleen al de suggestie dat er snelheidsbeperkingen worden ingevoerd (maximaal 130 kilometer op de Autobahn) leidde onlangs tot een golf van woedende reacties in traditionele media en op internet. 'Mobiliteit is vrijheid, als die verdwijnt kom je in verzet', vertolkt Sakkaros het gevoel van de demonstranten die hij door de stad leidt, richting stadhuis. Daar hoopt hij straks ook te zitten, want hij heeft vorige week een politieke partij opgericht die meedoet aan de gemeenteraadsverkiezingen in mei. 'Je kunt wel blijven roepen op straat, maar daarmee bereiken we niet veel', moet hij toegeven. Niet het stadsbestuur, maar de regering van de deelstaat is verantwoordelijk voor de luchtkwaliteit. Wel kan hij in de gemeenteraad meepraten over alternatieven voor 'getroffen autorijders', zoals betaalbaar openbaar vervoer en hogere frequenties op de U-Bahn en de S-Bahn, de Duitse variant van de metro. Dat is geen overbodige luxe, zegt de 50-jarige Rosa Martinez, die met haar echtgenoot naar de demonstratie is gekomen. Ze wonen in een gehucht op zo'n 40 kilometer van Stuttgart en hebben in de stad een baan in de gezondheidszorg. Na een late dienst 'rijdt er geen bus meer, de trein is veel te duur, dus we zijn aangewezen op de auto'. Die is zo'n zestien jaar oud, maar kan nog wel paar jaartjes mee. Rosa's man spreekt, net als andere demonstranten, over de 'onteigening' van een dierbaar goed. De auto is 'de halsslagader' van de Duitse economie, zei een prominent christen-democratisch politicus onlangs. De auto-industrie telt, exclusief toeleveringsbedrijven, zo'n 800 duizend banen. Circa 15 miljoen personenauto's met dieselmotoren rijden er in Duitsland rond; alleen al in Stuttgart zijn het er 80 duizend. Politici deinzen terug voor harde maatregelen, uit vrees voor electorale zelfmoord. Misleidende dieselconcerns 'Voor het rijverbod in Stuttgart moesten we naar de rechter stappen', zegt Jürgen Resch (58), directeur van Duitslands bekendste milieuorganisatie Deutsche Umwelthilfe (DUH). De organisatie, die het ook moet ontgelden op gele hesjes ('F*ck DUH'), reageerde vorig jaar opgetogen toen de hoogste bestuursrechter in Baden-Württemberg haar gelijk gaf. 'We accepteren niet dat de regering nog langer de politieke belangen van misleidende dieselconcerns dient, en ziekten en de voortijdige dood van burgers voor lief neemt.' Resch, in een telefonische toelichting: 'De auto-industrie regeert in Duitsland. Politici, ook van de Groenen, worden ingekapseld in wat ik het industrieel-politiek complex noem. Toen minister-president Kretschmann zei dat 'elke auto minder op de weg goed is voor het milieu', werd hij door Daimler op het matje geroepen'. Politici hebben volgens hem lijdzaam toegezien dat autofabrikanten milieutests in laboratoria manipuleerden, waardoor de vervuiling werd verdoezeld. Met als gevolg dat burgers blootstaan aan stikstofdioxide, dat onder meer longen en luchtwegen aantast. Hier zijn de milieubeschermer en de pro-dieselactivist het eens. Sakkaros: 'Bedrijven hebben hun klanten bedrogen.' Wel twijfelt Sakkaros aan angstaanjagende cijfers over de effecten van stikstofdioxide, 'die ook onder wetenschappers omstreden zijn'. Mededemonstranten hekelen niet zozeer het gesjoemel door bedrijven als wel het gegoochel met cijfers door de overheid. Die heeft bijvoorbeeld meetapparatuur op 'schone' plekken in Stuttgart weggehaald, waardoor metingen elders een 'overdreven beeld' schetsen van de vervuiling. Stuttgart zou de Brusselse normen niet overschrijden. De Duitse gele hesjes, op deze zaterdag overwegend van middelbaar leeftijd, zijn brave burgers. Hier geen geweld, zoals in Frankrijk, maar burgerlijke ongehoorzaamheid: gewoon blijven rijden. Of, volgens de regels, een aanvraag bij de overheid indienen om met een 'foute' diesel naar de 90ste verjaardag van oma te mogen gaan.", "published_at": "2019-04-01"}
{"id": 10767209, "title": "Islam kan deel uitmaken van Baudets gedroomde agenda", "text": "Baudet Met de geestdrift van een strijdlustige imam sprak Baudet na de provincialestatenverkiezingen zijn luisteraars toe. Rob Vreeken constateerde evenwel dat Baudet in zijn 22 minuten durende overwinningstoespraak niet eenmaal over de islam sprak. Opmerkelijk voor iemand die wordt verweten een soort Wilders-light te zijn. In zijn overwinningstoespraak had Baudet in één klap met dat imago kunnen afrekenen. Maar in plaats van een 22 minuten durend stilzwijgen had hij daarvoor expliciet een inclusieve boodschap moeten kiezen. Een gemiste kans. Want in tegenstelling tot de PVV zou Forum een bredere volkspartij kunnen zijn, waarbij ook de westerse tak van de islam zich thuisvoelt. Vergezocht? Misschien. Maar impliciet bood de toespraak daarvoor wel degelijk ruimte. Baudet had het over het belang van 'nieuwe kruisbestuivingen' en stelde met iedereen te willen samenwerken. Ook in het recente verleden waren er aanleidingen voor optimisme. Baudet wilde Aboutaleb als minister van Integratie en was eerder uitgesproken kritisch op Wilders. Baudet stelde dat 'in de hele islamitische traditie allerlei aanknopingspunten zijn voor een veel plezieriger interpretatie' dan die ene duistere interpretatie van de islam van Wilders. 'Ik vind niet dat hij het positieve verhaal vertelt over waar hij naartoe wil. Het is niet inclusief', aldus Baudet. Sterker nog: als Baudet staat voor de centrale boodschap van zijn toespraak, dan verwelkomt hij de Nederlandse moslims met open armen. Die centrale boodschap was grofweg als volgt. 1. Ooit hoorde Nederland bij de grootste beschaving ter wereld. 2. Inmiddels staan we tussen de brokstukken van die beschaving. 3. Het is hoog tijd voor een wedergeboorte, voor het teweegbrengen van een renaissance. Laten we aannemen dat daar een kern van waarheid in zit: wij westerlingen waren ooit groots, althans grootser dan nu − we maakten onder andere grootse kunst, muziek en architectuur − maar zijn thans in verval geraakt. Zelfs als 'verval' een groot woord zou zijn, zitten we om een wederopleving verlegen. De Chinezen staan vol ambitie te trappelen om ons te overvleugelen. Die dreiging kan Europa niet het hoofd bieden als het intern verdeeld is. Baudets renaissance zou ook door de Europese moslimgemeenschappen kunnen, nee, moeten, worden voortgestuwd. Bovendien: wat was dat voor grote beschaving, die beschaving waar Baudet naar terugverlangt? Op minstens een aantal punten vertoont die vandaag de dag meer gelijkenis met de levenswijze van de Nederlandse moslims dan met die van een groot deel van de rest van Nederland. Denk aan de veel sterkere islamitische familiebanden en de islamitische afwijzing van het westerse individualisme, dat vereenzaamt en vulgariseert. Daar kan 'de Hollander' nog wat van leren. Spanningen Natuurlijk hebben ook altijd al moeilijk overbrugbare verschillen bestaan tussen de islamitische en westerse cultuur. Dat klopt. Het zal ook niet gemakkelijk zijn om naar elkaar toe te groeien. Het zal met spanningen, botsingen en twist gepaard gaan. Maar we zullen wel moeten. Wie wil werken aan een nieuwe, grote westerse beschaving en tegelijkertijd aan de goede kant van de geschiedenis wil blijven, kan niet anders dan een plek vrijmaken voor de islam. Dit alles kan overigens prima samengaan met een restrictief immigratiebeleid, zoals Forum dat voorstaat. Een streng immigratiebeleid is ook, en misschien wel juist, in het belang van de Nederlandse moslim. We hebben de belangrijke opdracht ervoor te zorgen dat Nederlanders met een Arabische of Turkse achternaam hier een gelijkwaardige positie verwerven. Dat kan slechts als er geleidelijk wederzijds vertrouwen ontstaat. We moeten hier een nieuwe familie creëren, waarvan de moslim volwaardig lid is. Oude wortels In zijn overwinningstoespraak sprak Baudet over de volgende missie: 'Het goede dat we in de wereld kunnen vinden, verbinden met onze oude wortels, en zo ons land weer laten bloeien.' Ik zeg − en Baudet zal daarmee instemmen: ook in de islamitische wereld valt veel goeds te vinden. Wat zou mooier zijn dan elkaar in positieve zin beïnvloeden? De westerling die de islamiet weer verbindt met die mooie culturele periode van vrijdenkers uit de islamitische geschiedenis, en andersom de islamiet die de westerling weer verbindt met de oude wortels, toen het leven nog voller en rijker was dan alleen het eigen individuele ik. A renaissance, indeed. Baudet, doe in dat opzicht meer dan je nu doet! Blijf hoog opgeven over (de mooie kanten van) die westerse beschaving van weleer. Maar verwijs daarbij vooral ook meer dan eens naar het islamitische gouden tijdperk, die eveneens befaamde hoogtijdagen van de islamitische wetenschap en cultuur. Zodat ook de Europese islamieten mee kunnen dromen over die grote nieuwe Europese beschavingsfamilie die we samen moeten stichten. Thierry Baudet heeft alle redenen om in zijn 'renaissance' een plek in te ruimen voor de islam. Mike Soyer is advocaat.", "published_at": "2019-04-01"}
{"id": 10767319, "title": "Slowakije kiest vrouw met warm hart voor Europa en minderheden", "text": "'De beste manier om het kwaad te laten overwinnen is als goede mensen niets doen.' Met bescheiden oproepen zoals deze wist Zuzana Caputova de Slowaakse kiezer naar de stembus te lokken om zich te verzetten tegen de diep verankerde corruptie in het land en het oprukkende rechts-populisme en conservatisme in de regio. Met een meerderheid van 58,4 procent van de stemmen versloeg Caputova het afgelopen weekeind haar tegenstander Maros Sefcovic van regeringspartij Smer-SD. Hiermee is ze de eerste vrouwelijke president van het Oost-Europese land. Onder leiding van oud-premier Robert Fico nam Slowakije de laatste jaren plaats in het rechts-nationalistische en conservatieve Europese blok van Polen, Hongarije en Tsjechië, dat zich verzet tegen migratie, het recht op abortus en het homohuwelijk. De 45-jarige Caputova is in alles een tegenpool van de mannelijke leiders die hun stempel op de regio drukken, zoals de Hongaarse premier en zelfbenoemd 'sterke man' Viktor Orbán. Ze is een gescheiden moeder van twee pubers, vóór abortus en het homohuwelijk. Ze is pro-Europa, voor ruimere opvang van migranten, en ze pleit voor verzoening, dialoog en tolerantie als antwoord op de verharding en polarisatie van de samenleving. Tot een jaar geleden was Caputova een onbekende in de politiek. Wel had ze al naam gemaakt als milieuactiviste en burgerrechtenadvocaat. Haar belangrijkste wapenfeit is het 14 jaar durende verzet tegen een illegale vuilnisbelt bij haar geboortestad Pezinok. Ze wist aan te tonen dat er onevenredig veel kanker voorkwam in haar omgeving door de illegale vuilstort, hetgeen haar de bijnaam Erin Brockovich opleverde - naar het waargebeurde verhaal dat werd verfilmd met Julia Roberts in de hoofdrol. Ook legde ze het systeem van vriendjespolitiek en corruptie bloot waardoor malafide ondernemers in haar land hun gang kunnen gaan. Ceremoniële taak Caputova besloot vorig jaar de politieke arena te betreden nadat de Slovaakse journalist Jan Kuciak en zijn vriendin werden vermoord. Omdat duidelijk was dat zijn onderzoek naar de corruptie en de maffiapraktijken in het land - haar thema's - hem fataal waren geworden, vond Caputova dat ze niet langer aan de zijlijn kon blijven staan. Ze werd aanvoerder van een brede protestbeweging die leidde tot de val van een reeks ministers en uiteindelijk ook premier Fico. Caputova zal op 15 juni als president worden beëdigd. Hoewel het presidentschap in Slowakije een vooral ceremoniële taak is, is de verwachting dat zij toch invloed kan uitoefenen bij benoemingen van rechters en commissies. Zo kan ze voorkomen dat corrupte politici en zakenlieden de hand boven het hoofd wordt gehouden. Ze zal bijvoorbeeld niet toestaan dat de zakenman Marian Kocner, die ervan verdacht wordt de opdracht te hebben gegeven voor de moord op Kuciak, zijn straf ontloopt. Kocner was ook haar tegenstander in haar gevecht tegen de vuilstort in Pezinok. In haar overwinningstoespraak richtte ze zich in verschillende talen, waaronder Hongaars en Romani, tot minderheden en zei: 'Ik ben niet alleen blij met de uitslag, maar vooral dat het mogelijk blijkt om niet te zwichten voor populisme, om de waarheid te kunnen vertellen en aandacht te trekken zonder agressief taalgebruik.'", "published_at": "2019-04-01"}
{"id": 10767321, "title": "Architect Tweede Kamer onder vuur", "text": "De twijfels over de huidige plannen voor de renovatie van het Binnenhof nemen toe. Nu ligt ook het ontwerp voor de Tweede Kamer onder vuur, nadat eerder de architect van de Eerste Kamer is opgestapt. De Kamer is vastbesloten de renovatie zo sober en goedkoop mogelijk te laten uitvoeren. Dat blijkt moeilijker dan gedacht. De verbouwing van het parlement geldt voor de Tweede Kamer als een prestigeproject, waarbij de Kamer wil laten zien dat ze in staat is een project uit te voeren zonder dat het budget (475 miljoen euro) wordt overschreden. Ook wil de Kamer per se dat de renovatie binnen de geplande tijd (5,5 jaar) klaar is. Nu de ontwerpplannen langzaam vorm krijgen, zijn de Kamerleden erop gebrand het sobere karakter in stand te houden. Daardoor lijkt opnieuw een wisseling van de wacht aanstaande: architect Ellen van Loon, die het Tweede Kamergebouw voor haar rekening neemt, wordt naar de achtergrond gedreven ten gunste van een oude bekende: Pi de Bruijn. Volgens betrokken Kamerleden is De Bruijn, in tegenstelling tot Van Loon, wel in staat een sober ontwerp te realiseren. De renovatie omvat vooral achterstallig onderhoud: de brandveiligheid, liften en bekabeling moeten beter. Een bezoekersentree voor de Tweede Kamer behoort tot de vernieuwingen. Tegelijkertijd moet het gebouw duurzamer worden. Daarom heeft Van Loon, werkzaam voor het befaamde bureau van Rem Koolhaas, een palmtuin in haar ontwerp opgenomen. 'Planten bevochtigen op een natuurlijke manier de binnenlucht in gebouwen en zijn goed voor het welzijn van de gebruikers', liet ze eerder weten aan de Volkskrant. Tegenstand Meerdere Kamerleden zitten niet te wachten op een tuin in het parlement, maar het is niet duidelijk hoe groot de tegenstand precies is. Critici van de plannen klaagden vorige week in het AD over Van Loons 'grootheidswaanzin'. Een ander voornemen van Van Loon om de vergaderzalen van de verdiepingen naar de begane grond te verplaatsen, is in de ogen van de Kamerleden een geldverslindende en onnodige operatie. Haar vervanging door De Bruijn wordt gezien als de oplossing voor de 'onwerkbare situatie' die is ontstaan. De architect ontwierp in 1992 de nieuwbouw van de Tweede Kamer en diverse parlementariërs vinden dat hij nu de verbouwing van volgend jaar zomer moet uitvoeren. Het ministerie van Binnenlandse Zaken, verantwoordelijk voor de renovatie, en de woordvoerder van De Bruijn willen desgevraagd 'bevestigen noch ontkennen' dat zijn aanstelling aanstaande is. Makkelijk en goedkoop zal de architectentransfer niet zijn: in Van Loons contract staat dat zij zowel het concept als het definitieve ontwerp van de Tweede Kamer aanlevert. Mocht het ministerie van de ontwerper af willen, dan kan ze verwijzen naar de meerjarenovereenkomst die ze heeft ondertekend. Ondanks de kritiek weerspreekt Van Loon via een woordvoerder dat ze wordt teruggedrongen in haar werk. Van een situatie waarbij Van Loon op de achtergrond gaat werken en De Bruijn een leidende rol inneemt 'is momenteel geen sprake'. Hoewel het ministerie bij zo'n constructie Van Loons contract niet hoeft af te kopen, worden haar plannen wel grondig herzien. Dat kost onvoorziene extra tijd en het is de vraag of twee gerenommeerde architecten wel naast elkaar kunnen werken. Van Loon zou niet de eerste architect zijn die van het parlementaire toneel verdwijnt. De ambitieuze plannen van architect Liesbeth van der Pol om de Eerste Kamer grondig te renoveren, met onder meer een trappenhuis in de centrale hal, contrasteerden met de bescheidener ingrepen die Kamervoorzitters Arib en Broekers-Knol wensten. De discussie luidde Van der Pols vertrek in. Van de breed gevoelde angst om boven de gereserveerde begroting uit te komen, lijken al twee architecten het slachtoffer te worden - ook dat zal niet kosteloos zijn.", "published_at": "2019-04-01"}
{"id": 10767936, "title": "'Het is kijken en gelijk beslissen, anders ben je alweer te laat'. Reportage Open Huizen Dag", "text": "De spanning op de huizenmarkt is ook merkbaar op de Open Huizen Dag in Utrecht: steeds minder verkopers openen hun deuren. Kandidaat-kopers (en een verkoper) vertellen over hun zoektocht. 'Stonden we daar, met vijftien stellen.' Anouk Engelbertink (24, HR-medewerker) en Bram Tankink (31, salesmanager bij energieopslag- bedrijf The Battery), huurders in Amsterdam 'Het zoeken van een huis is een uitputtingsslag', zegt Anouk Engelbertink. 'Echt verschrikkelijk. We zijn nu een half jaar aan het zoeken. We hebben momenten gehad dat je met vijftien stellen tegelijk in een huis staat. Het is kijken en gelijk beslissen. Anders vis je achter het net.' Vooral in de prijsklasse rond de 300 duizend euro is het 'een gekkenhuis' zegt haar vriend Bram Tankink. 'Kijk je naar iets duurders, van zo'n 4,5 ton, dan is er wat meer kalmte. We hebben wel besloten alsnog een aankoopmakelaar in de arm te nemen. Die heb je wel nodig om ertussen te komen.' Engelbertink: 'Je moet weten dat een huis al te koop staat vóór het op Funda staat.' Tankink: 'De makelaars zeggen het zelf ook: we spelen het aanbod eerst lekker aan elkaar door en zetten het dan pas op internet.' Engelbertink: 'Van de huur die wij nu betalen in Amsterdam kun je makkelijk een hypotheek betalen. Het zou zelfs een stuk goedkoper zijn.' Tankink: 'Wat de prijs betreft zitten we nu tegen de top van de markt aan, denken we. Waarschijnlijk zullen de prijzen nog iets oplopen. Pas dan zal de groei iets afvlakken. Maar ja, de rente is laag. Dus met je maandelijkse hypotheekbedrag los je relatief veel af van je koopsom. En de markt zal echt niet instorten. Maar goud geld verdienen met je woonhuis, zoals eerdere generaties, dat maken wij niet meer mee.' Carlijn Borghans (26, interieurarchitect) en Jeroen Brouwer (28, chef-kok), huurders in Utrecht Uiteindelijk zal het wel lukken, hoopt Jeroen Brouwer. 'Zelfs in Utrecht. We merken wel dat het heel lastig zal zijn een goed en redelijk betaalbaar koophuis te vinden. Dat zal wel gelden voor iedere grote stad. We kijken nog hoe we het beter kunnen aanpakken. Als je alleen via Funda zoekt, loop je achter op andere kopers. Dat voelen we al.' Ze zitten nog in de verkennende fase, vertelt zijn vriendin Carlijn Borghans. 'In welke buurt willen we wonen? Welk type huis spreekt ons aan? Als we straks echt weten wat we willen, is het zaak om snel toe te slaan. Als je iets ziet wat je werkelijk aanstaat, moet je onmiddellijk een goed bod kunnen uitbrengen.' Brouwer: 'We willen een koophuis omdat kopen goedkoper is dan huren. De huurprijzen zijn nu belachelijk hoog. Ik huur 37 vierkante meter voor 750 euro per maand. We verwachten dat een hypotheek veel gunstiger zal uitpakken. En het voordeel is ook nog: je gooit geen geld weg, zoals met een huurhuis.' Borghans: 'Ze zeggen dat de prijzen nu minder snel oplopen, dat de markt iets aan het afvlakken is. Maar dat vraag ik me af. Er is nog steeds heel weinig aanbod van koophuizen en heel veel vraag.' Brouwer: 'Je concurreert ook nog eens met beleggers, die kopen om te verhuren. Een plicht tot zelfbewoning van koophuizen zou gewone kopers enorm helpen.' Kyryl Lashun (marketeer bij een chemiebedrijf in Amster-dam), huurder in Utrecht De Nederlandse huizenmarkt omschrijft Kyryl Lashun als 'intens'. Vervelend, maar wel begrijpelijk, vindt hij. 'De hypotheekrente is laag. Het tekort aan huizen is groot. De economie is sterk. Mensen vertrouwen erop dat ze hun werk wel zullen houden. En ze bieden niet met eigen geld, maar met geleend kapitaal. Dat telt ook mee. 'De prijzen ontwikkelen zich nu door opstapeling. Elke verkoop is de referentie voor een volgende verkoop. Via Calcasa (een bedrijf voor onlinewoningtaxaties, red.) zien mensen wat er wordt betaald voor de huizen in hun straat. Dan wordt de vraagprijs van het buurhuis weer een stukje hoger. Dat stopt pas als mensen zich de prijzen echt niet meer kunnen veroorloven. Of als ze vinden dat het te gek wordt, te competitief. Dan zullen ze hun zoektocht verbreden en een stad als Utrecht verlaten. Dan kiezen ze bijvoorbeeld voor Nieuwegein.' Wat Lashun inmiddels wel duidelijk is geworden in Utrecht: 'Je moet hoger bieden dan de vraagprijs. Ook moet je verkopers er meteen van overtuigen dat je je financiën op orde hebt. Dat zij erop kunnen vertrouwen dat jij het huis zonder problemen zult afnemen. Het is in je voordeel als je zelf ook een makelaar hebt. Makelaars vertrouwen makelaars, zo is het nu eenmaal. Wie de bieding wint, is blij. Maar hij wordt ook gestraft. Hij moet dat hoge bedrag ook echt betalen.' Stefan Spraakman (34, applicatiebeheer-der) doet als verkoper mee aan de Open Huizen Dag met zijn apparte-ment aan de Van Egmondkade in Utrecht De vraagprijs van Stefan Spraakmans appartement: 299 duizend euro. Hij verhuist met zijn vriendin naar een groter huis in dezelfde stad, voor een kleine 200 duizend euro meer. Zij huurt voor bijna 1.000 euro een appartement in Amsterdam. 'De bezoekers op deze Open Huizen Dag zeggen allemaal hetzelfde. Er is zo weinig te koop. Wij vonden de zoektocht naar een koophuis ook heel lastig, op het frustrerende af. Dan liep je wéér met drie koppels door een huis. We hebben zo'n dertig huizen bezichtigd. De eerste keren waren we te naïef. We dachten: hier gaan we eens rustig over nadenken. Maar dan was zo'n huis allang weg. 'Daarna hebben we het serieuzer aangepakt. Uiteindelijk hebben we zeven keer een bod uitgebracht. Onze biedingen hebben we niet beperkt tot alleen een bedrag plus voorwaarden. We schreven in de mail ook wie we zijn en waarom we zo enthousiast waren over het huis. Ook deden we er foto's van onszelf bij. Dat heeft denk ik wel geholpen. Ons nieuwe huis hebben we uiteindelijk gekregen met een bod van 20 duizend euro boven de vraagprijs. 'Als je iets verkoopt, maakt het niet zo veel uit wanneer je koopt. Krijg je meer voor je huis, dan betaal je voor je volgende huis ook meer. En andersom. Je kunt het toch nooit helemaal goed timen. Pas later zal blijken of je meer of minder geld in de stenen hebt zitten.'", "published_at": "2019-04-01"}
{"id": 10768009, "title": "Twee verdedigers falen, één wordt gered", "text": "Het is de nachtmerrie van elke verdediger, verliezen door fouten die jou worden aangerekend. Twee keer helpt PSV-verdediger Daniel Schwaab Ajax in het zadel, met een eigen doelpunt en een tackle op de benen van David Neres, die na ingrijpen van de VAR met een penalty wordt bestraft. Met een man meer scoort PSV eens niet in de slotfase en Schwaab beseft hoe duur zijn missers zijn. 'Bij een 1-1-stand dachten we de titelrace nog te beslissen.' Het oogt kolderiek hoe de 30-jarige Duitser zijn eigen doelman passeert. Jeroen Zoet weet niet wat hem overkomt. 'Ik dacht de bal rustig op te pakken na de voorzet van Ziyech, maar Daniel wilde de bal wegwerken. Hij gleed naar de bal en zag mij niet. Een geval van miscommunicatie.' Schwaab neemt de schuld op zich. 'Het was mijn fout. Ik heb de beelden nog niet teruggezien, maar ik begreep dat Jeroen de bal rustig kon pakken. Het is de reflex van een verdediger, ik gleed onbewust om de bal te onderscheppen. Ik heb eerder een eigen doelpunt gemaakt. Deze was wel heel knullig.' Noussair Mazraoui kan ook wel door de grond zakken als PSV na zijn rode kaart meteen scoort. Eerst krijgt de rechtsback van Ajax een gele kaart als hij PSV-back Angelino vol in het gezicht raakt met de schoen. Videoscheidsrechter Pol van Boekel acht die sanctie te licht. Kuipers beoordeelt de situatie opnieuw en geeft rood. Het wordt Mazraoui snel vergeven. 'Hij bedankte ons allemaal', zegt Ajax-aanvoerder Matthijs de Ligt. 'We zijn ook blij dat we hem geen schuldgevoel hebben bezorgd. Die rode kaart illustreert ook de jeugdigheid van het team. We waren fel en maakten veel overtredingen om PSV te laten zien dat we per se wilden winnen. Helaas pakte deze overtreding verkeerd uit. Ik vreesde al dat het rood zou worden.' Ook Schwaab lijkt er aanvankelijk mee weg te komen, als hij Neres op de achterlijn heeft gehaakt. Opnieuw grijpt de VAR in. De Ligt: 'Bij de tweede keer was het prettiger om te moeten wachten op de VAR. Als de scheidsrechter de beelden gaat bekijken, is het negen van de tien keer een penalty. Neres gaat niet zomaar liggen, hij is een eerlijke speler die altijd doorgaat. Als hij op de grond ligt, moet er iets aan de hand zijn.' Opnieuw is Schwaab schuldbewust. 'Soms kom je als verdediger in dit soort situaties. Het mag me niet overkomen. Ik had niet op deze manier naar de bal moeten glijden. Het voelt als een gemiste kans, we hadden de wedstrijd al eerder kunnen beslissen.' Na de gelijkmaker van PSV-topschutter Luuk de Jong wordt de mentale weerbaarheid van Ajax getest. De Ligt: 'Het geeft extra voldoening dat we met een man minder nog twee keer scoren. Na de rode kaart voor Noussair kwamen er speciale krachten los in het team, een overlevingsinstinct dat we ook al in de Champions League hebben getoond.' Blind erkent dat Ajax 'twee mentale tikken binnen een minuut' kreeg te verwerken. 'We hebben karakter getoond, opgeven was geen optie. De opdracht was: schouders eronder, op zoek naar de counter om nog een goal te maken. Ajax kan ook strijden. Na de 2-1 gooiden we ons voor elke bal om de zege eruit te slepen. Toch was het percentage balbezit nagenoeg gelijk, terwijl we ruim een half uur met een man minder hebben gespeeld.' Zo won het avontuurlijke voetbal van de controle, aldus Blind. 'Het is mooi dat we onze kwaliteiten ook met tien man konden tonen. De ambiance was fantastisch, het publiek juichte zelfs toen ik een bal op zijn Engels de tribunes inschoot.' De ontlading in de Johan Cruijff Arena is intens. De Ligt beseft echter dat Ajax weliswaar op drie fronten blijft meedoen om een hoofdprijs, maar nog niets tastbaars heeft. 'We moeten woensdag ook Emmen verslaan, anders heeft de zege op PSV geen zin gehad. We kunnen nu de druk op PSV opvoeren en zien hoe die ploeg reageert.' Ajax had al eerder de kans om PSV van de koppositie te verdrijven en speelde toen gelijk (4-4) tegen Heerenveen. Dreigt de eerste plaats geen obsessie te worden? 'Zo zie ik het niet', zegt Blind. 'Het boeit me niet dat we woensdag eerste kunnen zijn. Het gaat erom dat we na 34 duels bovenaan staan. We hebben het nog steeds niet in eigen hand en zijn afhankelijk van een misstap van PSV.' Die komt er niet, voorspelt Schwaab. Al vreest hij de wedstrijd tegen Ajax 's nachts nog eens in zijn hoofd af te spelen. 'Mijn eigen doelpunt en die penalty komen minstens twee keer voorbij. Daarna moet ik het afsluiten. Ik heb genoeg ervaring. PSV staat nu voor een nieuwe uitdaging, de voorsprong over de streep trekken.'", "published_at": "2019-04-01"}
{"id": 10768010, "title": "Ajax gaat op in eenheid en euforie", "text": "Winnen was voor Ajax de enige optie tegen koploper PSV. Een volmaakte combinatie van teamgeest en volhardendheid bracht die overwinning zondag tot stand. PSV-verdediger Schwaab werkte ook mee. Spektakelstuk Ajax - PSV gaf de competitie haar spanning terug. Ajax leek te vallen, maar stond op met tien man, op een wijze die lang niet altijd 'des Ajax' is. Mentaal weerbaar, vol in de overlevingsmodus. Dit was Ajax in de slotfase, zondag, in de vroege avond: zes verdedigers, op papier dan. Tien man. Tegenhouden. Ballen wegtrappen. De vuist van Matthijs de Ligt, als weer eens opruiming was gehouden. Geluk hebben, bijvoorbeeld toen de grensrechter voor buitenspel vlagde toen het dat niet was en zo een uitbraak van PSV verpestte. En uiteindelijk: winnen met 3-1. Zwelgen in euforie. Ajax was op het eind een muur, met alle lengte verzameld, met Rasmus Kristensen, Joël Veltman en Lisandro Magallán als extra verdedigers, bij de stand 2-1. Volhouden. Knokken. PSV loerde op zijn 'vaste' doelpunt in de laatste minuut, het doelpunt dat de landstitel dichtbij zou brengen. Het was heerlijk spannend, in een stadion dat kolkte en zong, dat adem inhield en intens jubelde na het fluitsignaal na 96 minuten. Het was typisch zo'n dag waarop de Arena ontwaakt en transformeert van een stadion waar volk komt controleren of Ajax wint naar een vrijplaats van emoties, naar een draaikolk van gevoel. Want door de 3-1 staat Ajax nog maar twee punten achter op PSV, na 27 duels. Dat is precies hetzelfde verschil als na zeventien duels. Of na één duel. PSV hoeft dus niet per se te vrezen. Alleen: PSV had de zaak al kunnen beslissen. Ajax kan woensdag de koppositie voor even overnemen in Emmen. Dan is het aan PSV om te counteren, donderdag thuis tegen PEC Zwolle. Trainer Erik ten Hag van Ajax waarschuwde zijn spelers meteen voor het duel van woensdag. 'We hebben al een paar keer het hoofd gestoten.' Hij was trots op het feit dat Ajax op 1 april nog kansmaakt op drie prijzen, met de bekerfinale tegen Willem II en de kwartfinale van de Champions League tegen Juventus in de agenda. Ja, PSV had de zaak na de 1-1 kunnen beslissen, moeten beslissen misschien. Trainer Mark van Bommel: 'Ik kan hier een heel mooi verhaal ophangen, maar we hebben gewoon verloren.' Eén moment was bepalend voor veel van wat zondag gebeurde. Eerst was daar die onbesuisde schop van Noussair Mazraoui tegen het hoofd van Angelino, na nog geen uur. Het paste bij het debuutseizoen van de videoarbiter VAR in de competitie dat scheidsrechter Björn Kuipers, nadat hij eerst dacht dat de gele kaart afdoende was, na het zien van de beelden overschakelde naar het terechte rood. Ajax was nog even zoekende, toen Angelino de vrije trap prachtig op het hoofd van Luuk de Jong slingerde, terwijl doelman André Onana uit zijn doel kwam doch lucht greep. Het zijn zaken waarover Van Bommel duizend keer praat. Dat ene moment dat het verloop van de wedstrijd kan doen keren. Ajax verloor even zijn speldiscipline en de nederlaag leek aanstaande, totdat de VAR opnieuw het wedstrijdbeeld bepaalde. Opnieuw terecht. Ajax moest met tien man ook op zoek blijven naar 2-1, want alleen een zege had zin. De Braziliaan Neres was na weer een solo en een fraaie kapbeweging even aangetikt door de glijdende Daniel Schwaab, die op die plek in het strafschopgebied beter had kunnen blijven staan in plaats van de sliding uit te voeren en Neres aan te tikken. Laatste kans Ajax - PSV was intens, met twee ploegen en hun methoden, geleid door de uitstekende scheidsrechter Kuipers, die het spel het spel liet. Ajax, bijna vol op de aanval, zoals het een elftal betaamt dat aftrapt met vijf punten achterstand, een ploeg die strijdt voor zijn laatste kans. Ten Hag zei vrijdag nog dat hij Ajax 'Europa-proof' heeft gemaakt. Dat was zijn opdracht, maar intussen wacht de club al sinds 2014 op een kampioenschap. PSV acteerde voor de verandering met drie controleurs op het middenveld, mannen met weinig creativiteit. Mohammed Ihattaren noch Gastón Pereiro was opgesteld door Mark van Bommel, maar Michal Sadilek wel. Net op het moment dat PSV de eerste aanvalsgolven op de branding van de defensie had laten stukslaan, viel de 1-0. Frenkie de Jong opende naar rechts, op Hakim Ziyech, wiens strakke voorzet op Tadic in eigen doel werd gewerkt door Schwaab, na een misverstand met doelman Jeroen Zoet. Na rust was PSV sterker. Al voor de uitsluiting van Mazraoui had Hirving Lozano kunnen scoren, maar Onana redde bekwaam. Na de 1-1 was PSV een paar keer dicht bij de 1-2. Die bleef uit. Tadic benutte daarop de strafschop en Neres scoorde diep in blessuretijd. De spanning is terug, met nog zeven duels te spelen. PSV is nog steeds koploper, wat Van Bommel wenste te benadrukken. Ajax voetbalt woensdag dus in Emmen, PSV donderdag thuis tegen PEC Zwolle. Daarna volgt nog veel meer spannends, te beginnen met twee moeilijke uitduels in het weekeinde: Ajax op zaterdag bij Willem II, PSV zondag bij Vitesse. Ajax won zondag, maar de strijd is nog lang niet beslecht.", "published_at": "2019-04-01"}
{"id": 10768817, "title": "Verzwakt. Column", "text": "Dat de polder - het machtige bouwwerk van corporatisme, ons-kent-ons en eindeloos overleg tussen politiek, werknemers en werkgevers - stuk is, hoorde je vroeger ook weleens, maar niet zo vaak en zo indringend als de laatste tijd. Voor wie het wil zien, ligt het bewijsmateriaal dan ook voor het oprapen. Aan werkgeverszijde is er het tanende maatschappelijke aanzien van grote namen uit het bedrijfsleven: lieden uit de ING-top die zich luidkeels bekloegen over 'de toonhoogte' waarmee politiek en journalistiek reageerden op witwasakkefietjes bij de bank, lieden uit de Unilever-top die repten van een 'te klein' denkkader bij de critici toen ze een keer hun zin niet kregen, aanhoudende honger naar bonussen. De maatschappelijke antennes zijn stuk. Er zijn de nederlagen van de werkgeversbelangenclub VNO-NCW in het voorgestelde klimaatbeleid: toch een CO2-heffing voor de industrie, verhoogde energiebelasting voor het bedrijfsleven en minder subsidie voor ondergrondse CO2-opslag. Aan de kant van de werknemers is er de versplintering van de arbeidsmarkt: een groeiend aantal mensen heeft geen vast arbeidscontract, geen onderhandelingspositie en is daardoor rampzalig slecht - of niet - vertegenwoordigd aan de overlegtafels. Er is het tanende gezag van de grote vakbonden, met de FNV als verreweg de grootste en belangrijkste: de laatste jaren heeft een aantal grote bedrijven, van Jumbo tot Ikea, zonder FNV collectieve afspraken over arbeidsvoorwaarden met het personeel gemaakt - het lijkt zowaar een trendje te worden. Vrijdag onthulde de Volkskrant dat het gezag van de grote bonden vermoedelijk nog verder zal eroderen: het gaat ondertussen zo slecht met de ontwikkeling van het ledenbestand van de FNV, en dus met de inkomsten, dat de bond nu zelf banen moet schrappen in de organisatie. Zo'n 400 mensen, samen goed voor ongeveer 290 voltijdbanen moeten tussen nu en eind volgend jaar zijn 'afgevloeid', zoals dat in de taal van personeelsbeleidsmensen heet en waarmee normale mensen bedoelen dat je óf zo snel mogelijk met pensioen wordt gestuurd, óf wordt ontslagen, óf met zachte dwang aan ander werk buiten de deur wordt geholpen, óf onder gejuich wordt uitgezwaaid wanneer je op eigen initiatief vertrekt. Grote ledengroei zit er niet in. Vakbondmijders zijn te vinden onder een deel van de Mark Rutte-generatie - de veertigers en vijftigers van nu die gevormd zijn in de ideologieloze jaren negentig vol voorspoed en hosanna - die menen dat ze geen vakbonden nodig hebben. En vakbondmijders zijn te vinden onder de vele zzp'ers die geen zin hebben om lid te worden van belangenclubs zolang deze niet weten hoe ze moeten laveren tussen de soms tegenstrijdige belangen van mensen met een vast arbeidscontract en van mensen zonder. Geen wonder dat het overleg over een pensioenher-vorming dat zich al een jaar of acht voortsleept, is uitgegroeid tot de Brexit van de polder: een hopeloze discussie tussen verzwakte partijen, de diep ingegraven bonden en bazen blijven stokoude argumenten tegen elkaar herhalen, alleen de meest volhardenden onder ons kunnen het nog opbrengen de zaak nauwgezet te volgen, en het valt te bezien of het er snel van zal komen. Met gewonde polderpartijen is het slecht zakendoen.", "published_at": "2019-04-01"}
{"id": 10768819, "title": "Toch geen 25 duizend euro boete voor kletsen over Koningsdag", "text": "De boete van 25 duizend euro voor wie informatie prijsgeeft over Koningsdag in Amersfoort, wordt ingetrokken. Burgemeester Lucas Bolsius stelt dat de geheimhoudingsclausule, die dit weekend veel commotie veroorzaakte, was opgesteld toen de route en het programma rond de koning nog niet bekend waren. Alleen degenen die informatie prijsgeven over de beveiliging hangt een boete boven het hoofd, zegt Bolsius' woordvoerder. 'Het was beter geweest als er twee versies van de geheimhoudingsverklaring waren opgesteld: een met boete voor geheimhouding over de beveiliging van de leden van het Koninklijk Huis, en een zonder, voor betrokkenen bij de rest van het programma.' Er ontstond grote commotie toen bekend werd dat de leider van een dansgezelschap dat op Koningsdag een deel van Het zwanenmeer uitvoert, schriftelijk moest ondertekenen dat hij die informatie niet wereldkundig zou maken. Daarop stond een boete van 25 duizend euro. Navraag door RTL Nieuws leerde dat deze clausule ook was ondertekend door andere betrokkenen bij de voorbereiding van Koningsdag, zoals medewerkers van de gemeente en vrijwilligers langs de route. Opvallend was dat ook de ouders van kinderen die meedoen moesten tekenen. De gemeenteraad en het bestuur van Amersfoort waren niet geïnformeerd over de geheimhoudingsclausule. Gemeenteraadsleden reageerden boos op het nieuws. Zo zei VVD-fractieleider Maarten Flikkema dat 'je toch geen kinderen gaat bangmaken met een boete van 25 duizend euro als ze per ongeluk aan een klasgenootje vertellen dat ze voor de koning mogen optreden?' Hoogleraar staats- en bestuursrecht Wim Voermans van de Universiteit Leiden liet eerder weten dat het eisen van zo'n dwangsom helemaal niet mag. Hij noemde het onwenselijk dat de gemeente Amersfoort dit doet en sprak van bangmakerij: 'Het is prima dat je als gemeente om discretie vraagt, maar om daar een boeteclausule aan te koppelen, is buitenproportioneel. Het is schieten met een kanon op een mug.' 'Nu de route van de koning en het dagprogramma algemeen bekend zijn, is de clausule van tafel', aldus de woordvoerder van burgemeester Bolsius. 'We gaan alle partijen zo snel mogelijk benaderen om hen daarover te informeren.'", "published_at": "2019-04-01"}
{"id": 10760976, "title": "Zeg, meneer Van der Meulen: Doe eens Lief!", "text": "Onlangs ontving ik het leuke bericht dat vanwege de aanschaf van een airfryer bij Mediamarkt ik in aanmerking kwam voor een tijdelijk kosteloos abonnement op het Brabants Dagblad. Uiteraard sla je zo'n gratis aanbod niet af, toch? Qua bezorging heb ik niets dan lof, ruimschoots voor 07.00 uur ligt de krant tot nu toe keurig op de mat. Waarover ik veel minder te spreken ben, zijn de columns van de heer Van der Meulen. Deze publicist is overduidelijk niet bekend met de nieuwe campagne van Sire: 'Doe eens Lief', waarbij geattendeerd wordt hoe men dagelijks met elkaar om dient te gaan. Sarcasme En als zijn misplaatste opmerkingen nog op waarheden gebaseerd zouden zijn, had ik er wellicht mee kunnen leven en een bepaalde vorm van ironie en sarcasme kunnen waarderen, maar helaas is het tegendeel meer dan waar. Zo schrijft hij in zijn column van 14 maart en ik citeer: 'Ga je vermoeden dat die raadselachtige Eric de Bie een bedachte reclamenaam is zoals Hans Anders of Dr. Oetker, vooral ook omdat een echt mens zoveel tegenstrijdige onzin niet bij elkaar kan bedenken'. En in zijn column van 23 maart schrijft hij dat in zijn ogen het populaire populistische raadslid Hans Smolders negenduizend voorkeurstemmen zou hebben behaald, terwijl journalist Lucas van der Storm in het artikel ernaast aangeeft dat er maar liefst 20.000 kiezers op Smolders hebben gestemd. Woont meneer Van der Meulen misschien dan in Kaatsheuvel? Immers aldaar is de Efteling gevestigd en daar worden sprookjes verteld. Hersenspinsels Geachte heer Van der Meulen: wij leven gelukkig in een vrij land waar tevens vrijheid van meningsuiting van toepassing is, maar als u uw hersenspinsels aan het papier toevertrouwt, vermeld dan feiten in plaats van fabels. Wellicht is ook voor u de aanschaf van een airfryer een optie, men kan daarmee onder andere (zoete) broodjes mee afbakken en, oh ja, Harold van Genderen woont in Den Bosch.", "published_at": "2019-03-30"}
{"id": 10762411, "title": "'Als ik zwijg, winnen de bedreigers'. Agressie | sociale media", "text": "Columnist Özcan Akyol werd twee maanden lang lastig gevallen door een 31-jarige man uit Amersfoort, zo bleek gisteren. Akyol laat zich er niet door ontmoedigen. De schrijver en columnist van onder andere deze krant wordt zo vaak bedreigd dat hij niet eens alles meer leest. Maar de stalker die dinsdag werd opgepakt en tot gisteren vast zat op het politiebureau, ging wel heel ver. Twee maanden lang stuurde hij Akyol berichten via Facebook. Het waren boodschappen in de trant van 'ik kom je opzoeken'. Hij begon ook over zijn kinderen. ,,Wat ik in zijn ogen precies verkeerd deed, weet ik nog steeds niet. Het leek erop dat de man er moeite mee had dat ik besta. Maar de politie zat er gelukkig meteen bovenop. Ik ben blij dat hij is opgepakt.'' Het is niet voor het eerst dat Akyol last heeft van stalkers en bedreigers. Vooral sinds hij op tv was te zien met het programma De Neven van Eus is er een enorme opleving. In die vijfdelige documentaireserie uit 2017 ging hij op zoek naar zijn familie in Turkije. Waardevol Sindsdien heeft hij heel goed contact met de politie en maken ze het hem ook makkelijker om aangifte te doen. Daar is Akyol blij mee. ,,Soms vraag ik me weleens af waarom ik dit werk nog doe. Maar dan denk ik weer: ik vind dit leuk en waardevol. Als ik stop, hebben zij gewonnen. Dat maakt mij strijdbaar en maakt dat ik de tegenaanval opzoek. Dat merkt deze man nu.'' Akyol doet altijd direct aangifte van bedreigingen en voelt zich na de arrestatie van afgelopen week eindelijk gesteund. Dat is ook wel eens anders geweest. Lang heeft hij zich afgevraagd of de wetgever wel begrijpt wat het inhoudt om wekelijks op internet voor van alles en nog wat uitgemaakt te worden. De wetteloosheid op internet is volgens hem ongekend. De bedreigingen - soms met de dood - remmen hem niet af in wat hij wil schrijven. Maar het heeft er wel voor gezorgd dat hij bepaalde plekken mijdt. ,,Als ik weet dat mensen niet gecharmeerd zijn van mij en daar een duidelijke mening over hebben, ga ik er niet naar toe. Ze ontnemen mij dus wel mijn bewegingsvrijheid. Nog zoiets: vanavond geef ik een voorstelling en staan er beveiligers voor de deur. Dat hoefde anders nooit.'' Bevoegdheden De Amersfoorter die is opgepakt heeft volgens de politie niet alleen Akyol bedreigd, maar vermoedelijk ook andere bekende Nederlanders. In totaal zijn zestien mensen in beeld gekomen. De politie zegt er alles aan te doen om internetbedreigingen aan te pakken, maar dat is niet altijd gemakkelijk. Om de locatie van de man te achterhalen moest de politie een beroep doen op Twitter en Facebook, bedrijven die in Amerika zijn gevestigd. Om internetstalkers effectiever aan te kunnen pakken, zou de politie wat Akyol betreft veel meer bevoegdheden moeten krijgen. ,,We zijn veel te afhankelijk van de Verenigde Staten. Het duurt nu te lang voordat er actie kan worden ondernomen. Bedreigers komen daardoor te makkelijk weg met hun gedrag. Als iemand mij in een kroeg met de dood zou bedreigen, heeft die persoon direct een groot probleem.''", "published_at": "2019-03-30"}
{"id": 10762426, "title": "'Heldhaftige Peter' helpt Franse dieven arresteren", "text": "Hij leek wel in een actiefilm te zijn beland. Monteur Peter (29) speelde donderdag een cruciale rol bij de arrestatie van twee dieven op de A27 bij Gorinchem. Op de Merwedebrug dwong hij ze met zijn bus tot stoppen, zodat de politie kon ingrijpen. Een deuk in de bus herinnert een dag later aan wat zijn collega's beschrijven als een 'heldhaftig optreden'. Zelf noemt de monteur koudetechniek het stoppen van de twee dieven midden op de snelweg eerder een impulsactie. ,,Mijn vriendin schrok toen ik het haar 's avonds vertelde. Maar ze was ook wel trots. Agenten zeiden dat ze die twee mogelijk kwijt waren geraakt, als ik niet had geremd.'' Zigzaggend Halverwege de middag reed Peter over de A27 richting Gorinchem, na een klus in Breda. ,,In m'n spiegels zag ik een auto met hoge snelheid en zigzaggend door het verkeer dichterbij komen'', herinnert hij zich. ,,Sowieso ben ik iemand die dan denkt: 'Je komt er bij mij niet zo makkelijk langs'. Toen ik zag dat er een politiewagen met sirenes achteraan kwam, wist ik helemaal dat het niet klopte.'' De dieven, die even daarvoor in Werkendam de pinpas van een oudere vrouw hadden gestolen, kwamen op de Merwedebrug achter de monteur te rijden. De snelheid van het verkeer ging daar omlaag. Ook is er geen vluchtstrook. ,,Ik wilde ze er echt niet langs laten. Ik remde licht af. Toen deden ze nóg een inhaalpoging. 'Dan flink op de rem', dacht ik. Toen tikten ze me aan.'' Uiteindelijk lukte het hem om de twee, beide afkomstig uit Frankrijk, tot stoppen te dwingen, ook omdat een politiewagen naast hem reed. Toch gaven de dieven niet op. ,,Ze wilden tussen m'n bus en de politiewagen glippen en probeerden zelfs een agent aan te rijden'', stelt hij. ,,Ik reed vol in z'n achteruit tegen hun auto aan. Toen konden ze geen kant meer op.'' Enorm boos Peter zag vervolgens hoe de mannen door toegesnelde agenten uit hun wagen werden getrokken, en plat op hun buik midden op de snelweg in de boeien werden geslagen. ,,Die twee keken me daarna zó enorm boos aan.'' De bestelbus bleef redelijk ongeschonden. Lachend: ,,Die kan wel tegen een stootje. Binnenkort krijg ik van de baas toevallig toch een nieuwe.''", "published_at": "2019-03-30"}
{"id": 10762432, "title": "'Restaurateur lokte vechtpartij Praag uit'. Politieonderzoek sterkt Haagse daders", "text": "Als de Praagse ober Mirek, die in 2018 werd gemolesteerd door twee Nederlanders, niet zelf een eerste klap had uitgedeeld, was het gevecht niet geëscaleerd. De Haagse broers Armin en Arash N. voelen zich gesterkt door een politie-onderzoek met deze conclusie. De rechtszaak tegen de broers begint op 15 april. Armin en Arash N. zitten al bijna een jaar vast in Tsjechië vanwege hun aandeel in een stevige vechtpartij van april 2018 bij restaurant Polpo in Praag, waarbij een groep van zeven Nederlanders slaags raakte met enkele obers. De ruzie ontstond toen de Nederlanders met zelf meegenomen drank aan een tafel in restaurant Polpo gingen zitten. Daarop werden ze weggestuurd. De camerabeelden die de Tsjechische politie verspreidde om de groep op te sporen (ze werden pas dagen later aangehouden) blijven naar om te zien. Met name sportinstructeur Armin in zijn gele shirt slaat tien maal hard in op het gezicht van de op de grond liggende ober Mirek. Ondertussen schopt zijn broer Arash hem driemaal in zijn rug. Ober Mirek belandde in coma in het ziekenhuis. Armin en Arash worden vervolgd voor poging tot moord. Sussen Armin en Arash betuigden al herhaaldelijk spijt en zeggen hun straf te accepteren. Maar in hun strijd voor een eerlijk proces voelen ze zich - zeventien dagen voor de start van de rechtszaak - gesterkt door onderzoek van de politie, waarin het aandeel van de manager van Polpo en ober Mirek wordt bekritiseerd. Op beelden is te zien dat als de groep Nederlanders het restaurant verlaat, manager Milan Mares één Nederlander hard in de rug duwt. Het gaat dan om de man die bij de Amsterdamse politie werkt en juist probeert de woordenwisseling te sussen. De duw van de restaurantmanager leidt ertoe dat Arash een schop uitdeelt aan de manager. Dan gaat het helemaal mis. Ober Mirek verdedigt zijn manager en deelt ook een schop en klap uit, maar weer aan de onschuldige agent. Vervolgens slaan bij meerdere betrokkenen de stoppen door. Mirek wordt gehaakt en valt. Armin en Arash verliezen hun zinnen en schoppen en slaan op hem in. Hoewel op de veelbesproken videobeelden inderdaad te zien is dat de manager een duw uitdeelt, is niet te zien wat er zich binnen al heeft afgespeeld. Mirek zelf verklaarde vorig jaar dat de mannen binnen al 'tegen tafels schopten'. Maar advocaat Martin Vlcek van de broers zegt dat getuigen hebben verklaard dat er binnen niks aan de hand was. De advocaat heeft goede hoop dat de aanklacht 'poging tot moord' (waardoor achttien jaar cel dreigt) kan worden afgezwakt naar 'poging tot doodslag', nu uit politie-onderzoek blijkt dat de restaurantmanager en de ober het vuur zelf aanwakkerden. Of de openbaar aanklager zover gaat, betwijfelt Vlcek nog. De kans bestaat dat de 'ordeverstoring' van de manager en Mirek in een aparte zaak wordt behandeld. Voor justitie blijft overeind dat Armin en Arash met hun schoppen en klappen de al gevallen Mirek hadden kunnen doden, 'en dat hadden ze zich op enig moment moeten realiseren'. Keien In de aankomende rechtszaak zal overigens ook de discussie worden gevoerd of Armin en Arash alle verwondingen van Mirek hebben veroorzaakt. Wie de beelden heel goed bekijkt en inzoomt, kan zien dat Mirek bij zijn val hard met zijn hoofd op de keien terechtkomt. Armin en Arash hebben de ober dan nog niet aangeraakt. Het is niet uitgesloten dat die val een deel van de verwondingen verklaart. De Praagse politie laat per mail weten dat de zaak nu bij justitie ligt en verwijst voor een reactie naar de aanklager. Het Praagse Openbaar Ministerie geeft geen commentaar.", "published_at": "2019-03-30"}
{"id": 10762900, "title": "Aangifte. Column Sjoerd Mossou", "text": "Jan de Jong was amper begonnen als directeur van Feyenoord, zo vertelde hij ooit terloops kort na zijn entree, of hij kreeg meteen een noodnummer van de politie. Zo werkt dat blijkbaar: wie de baas wil worden bij Feyenoord, kan maar beter zijn voordeur beveiligen. Toen Kjell Scherpen 11 jaar was, twitterde hij wat oliedomme dingen over Ajax. Dat komt hem acht jaar later duur te staan, want Ajax wil de keeper van FC Emmen komende zomer overnemen en prompt doken die oude tweetjes weer op. Gevolg: honderden bedreigingen vanuit Amsterdamse hoek. Opgefokte pamfletten op internet. Overal doken malloten op met schuim op de bek en kolder in het hoofd, woedend over een paar niet zo snuggere zinnetjes van een 11-jarig kind. En dan was er nog Martin van Geel, die opstapte bij Feyenoord, mede omdat de kritiek op zijn functioneren 'ongezonde' vormen begon aan te nemen. U hoeft alleen maar even op een paar internetfora van de laatste maanden te kijken en u begrijpt wat er bedoeld wordt. (Even los van de kritiek zelf: over Van Geel kreeg je soms het gevoel dat hij eerst tweehonderd babyzeehondjes had doodgeknuppeld, daarna de clubkas had leeggeroofd en vervolgens de Kuip in de fik had gestoken.) Het beste leek het me altijd om immuun te zijn voor al die haat, of in elk geval een poging daartoe te wagen.Google nooit op je eigen naam (en overtuig vooral je moeder om dat ook niet te doen). Gebruik vooral de negeerknop op Twitter, of twitter helemaal niet. Maar tegelijk: wie bang is voor storm, moet niet in het voetbal gaan werken. Juist de aandacht, de zinderende emoties, de spanning en de impact maken voetbal tot een magneet, zelfs voor heel weldenkende mensen. Wie met zijn volle verstand in dat zwembad vol krokodillen duikt, moet niet te snel piepen. Maar stilaan zijn we wel zo'n beetje op een keerpunt beland.Het punt waarop intimidatie soms zulke extreme vormen aanneemt dat het een machtsmiddel begint te worden. Hoe harder je schreeuwt en dreigt, des te meer kans op resultaat. Trainers wegjagen, 19-jarige keepers bedreigen, directeuren belagen: vroeger gebeurde dat ook, maar veel voltrok zich in de betrekkelijke schaduw. Tegenwoordig staat alles vol in het licht van de (sociale) media. De druk is onontkoombaar. Voor je het weet word je digitaal gelyncht. Dat vraagt zo onderhand om een andere aanpak. Het is lang mode geweest om te zwijgen,om niet te snel aangifte te doen, om stilletjes en tactisch de andere kant op te kijken, uit vrees voor nog meer ellende. Maar juist nu wordt het tijd om vaker een statement te maken tegen dit soort tirannie, liefst met alle clubs samen, van de aanvoerder tot de voorzitter. Durf je hardop uit te spreken, doe aangifte, pak ze aan, geef die keeper desnoods een contract voor het leven. Schreeuwende minderheden zijn al machtig genoeg.", "published_at": "2019-03-30"}
{"id": 10763243, "title": "Drama is verzekerd in nieuwe klassieker. Amsterdammers moeten winnen in de eigen Arena, anders lijkt het PSV van coach Van Bommel al officieus landskampioen", "text": "In de Arena is het morgen de officieuze kampioenswedstrijd voor PSV. Maar Ajax kan óók toeslaan, en het huidige gat van vijf punten terugbrengen naar twee. Dramatiek lijkt verzekerd. ,,De jaarlijkse wedstrijden tussen Ajax en PSV kunnen de nieuwe Klassieker worden.'' Dat riep Willy van de Kerkhof deze week hardop. En waarom ook niet? Kijk naar alle recente gevechten. De vonken spatten ervan af. Vorig seizoen werd PSV zelfs nog kampioen in een rechtstreeks gevecht met Ajax. Ajax - Feyenoord, de échte klassieker, is de oerwedstrijd, die steeds meer leunt op vooral veel historisch sentiment. Ajax-PSV staat voor het heden. Met de beste spelers op het veld, de meeste internationals, de grootste financiële slagkracht. De editie van morgen kan weer flink bijdragen aan de status van de topper. Want wat een uitgangspunt: koploper PSV kan uitgerekend in de Arena zijn officieuze kampioenswedstrijd spelen. Winst slaat Ajax zo'n beetje definitief knock-out in de titelstrijd. Een gelijkspel is ook goud. Maar: Ajax kan óók toeslaan. Als het gat van vijf punten teruggaat naar twee, kan de achtervolger komende woensdag eindelijk na meer dan 1000 dagen koploper worden bij een zege uit bij Emmen. PSV speelt dan een dag later pas tegen PEC. Hoe zo'n wedstrijd morgen aan te pakken? Ajax heeft maar één optie: vol erop en PSV meteen laten voelen dat er niks te halen valt. PSV kan ook hoog druk zetten. Maar net zo goed wachten, loeren en profiteren van de haast én van de enorme ruimtes die Ajax ook thuis altijd wel weggeeft op het middenveld en achter zijn verdediging. CL-variant Met wie zo'n wedstrijd morgen aanpakken? Ook dat is een vraag. De voorbereiding gaat in beide kampen in de sfeer van een Champions Leaguewedstrijd. Allebei hebben ze een CL-variant in de manier van spelen. Ajax met Dusan Tadic in de spits, PSV met Luuk de Jong áchter de spits, als meest vooruitgeschoven middenvelder, die met zijn hoofd ballen neerlegt voor rappe aanvallers om hem heen. Bij PSV is het middenveld hoe dan ook de linie waar trainer Mark van Bommel voor een puzzel staat. Welk duo of trio kiest hij? Wordt de pas 17-jarige Mohamed Ihattaren de op één na jongste speler ooit in een Ajax - PSV? Of valt de keuze op ervaring? ,,Dat we vijf punten voorsprong houden als we gelijkspelen is in elk geval niet het uitgangpunt bij het samenstellen van het elftal,'' zegt Van Bommel. Bij Ajax vertrouwen ze morgen ook op de kracht in topduels in eigen stadion dit seizoen. Het contrast is voorlopig groot. Tegen de top-vier verloor Ajax alle uitduels. En niet zuinig ook. 3-0 op bezoek bij PSV, 6-2 bij Feyenoord en laatst 1-0 bij AZ. Thuis werden Feyenoord en AZ juist makkelijk verslagen en tegen PSV moet het nu komen tot een gelijkmakende beurt. In de heenwedstrijd in Eindhoven ontbrak Matthijs de Ligt geblesseerd bij Ajax. Zonder hem had Luuk de Jong in de (lucht-)duels vrij spel. Erik ten Hag vertrouwde die middag op het eigen spel aan de bal van Ajax. Er bleek geen plan-B. ,,Terwijl Van Bommel als het ware in het hoofd van Ten Hag was gekropen en Ajax op zijn kwetsbaarheden pakte,'' zei David Endt, oud-teammanager van Ajax, gisteren in deze krant. ,,Ik ben benieuwd of Ten Hag nu ook zelf al een zet vooruit heeft gedacht, als Van Bommel ergens mee komt.'' Op voorhand lijken strijd, dramatiek en goals verzekerd. Een aantal spelers aan beide kanten is heerlijk teruggekomen van interlands of heeft net zijn toekomst aan de club verbonden. Dat laatste deed André Onana, met een luid bejubelde contractverlenging bij Ajax. Dat eerste geldt bijvoorbeeld voor PSV'er Gaston Pereiro, die op schot was voor Uruguay. Voor David Neres, die een droomdebuut maakte voor Brazilië. En voor Hirving Lozano, die een hele bos met veren in zijn reet kreeg van de nieuwe Mexico-bondscoach. ,,Lozano is klaar voor stap naar Europese top,'' zei Gerardo 'Tata' Martino. Laat het maar zien morgen.", "published_at": "2019-03-30"}
{"id": 10765365, "title": "Gedeputeerde dumpt als start van campagne een bankstel", "text": "Zo moet het en niet anders. De Brabantse milieugedeputeerde Johan van den Hout dumpte gisteren een bankstel in een container van de milieustraat in Den Bosch. Hij gaf daarmee samen met Statenleden Arend Meijer (D66) en Wilma Dirken (VVD) het startsein van een campagne tegen het dumpen van grof huisvuil, drugsafval en asbest in de natuur. De provincie registreerde in 2018 zo'n vijfduizend dumpingen. Kostenpost: 1,5 miljoen euro. De campagne heeft drie boodschappen: - Breng afgedankte spullen naar milieustraat of kringloopwinkel; - Houd ogen en oren open als het gaat om mogelijke drugscriminaliteit; - Breng kleine partijen asbest (tot 35m3) naar de milieustraat.", "published_at": "2019-03-30"}
{"id": 10765370, "title": "Bommelrust. TONY VAN DER MEULEN Column", "text": "tonyvandermeulen Als je, zoals ik, in Zaltbommel woont, kijken de meeste Nederlanders je glazig aan als je vertelt dat de Bommelerwaard een stukje Gelderland is. Brabant, toch? Nee, echt Gelderland. Het is een smal en vooral raar lipje in het uiterste westen van de provincie. Met de trein ben je er zo doorheen, met de auto ook, op de zeldzame dagen dat er op de A2 geen file staat. Bestuurskundig is de Bommelerwaard een ontheemde polder. Dat is nu bij de Statenverkiezingen duidelijk bevestigd: in de Staten van Gelderland zit niemand meer uit dit waterige gebied. Als wij hier op een zomerse dag besluiten ons toch maar bij Brabant aan te sluiten, zal het heel lang duren voor ze dat in Arnhem doorhebben. Maar echt Brabants zal het ook niet worden: daarvoor zijn ze hier in meerderheid veel te gereformeerd. De wrake Gods hangt als een doem over de polder: nog onlangs zijn de loodsen waar een stel verdwaalde roomsen hun carnavalswagens bouwden, in helse vlammen opgegaan. Toch zijn er tekenen die wijzen op een zekere kentering. Nadat de SGP, de grootste politieke partij hier, de Nashville-verklaring had omarmd waardoor homo's zieke mensen zijn, wapperde de regenboogvlag vrolijk op de Bommelse toren. En nu is, het is nauwelijks te bevatten, de zo heilige zondagsrust op drift. In april stemt de raad voor het plan dat in de stad Zaltbommel de supermarkten open mogen. Zodat wij, de onchristelijken, hier op zondag niet meer stiekem hoeven uit te wijken naar zondige streken om een pak koffie te kunnen kopen. Maar in de strenge dorpen wordt de mogelijkheid om ontheffing te krijgen juist helemaal afgeschaft. Zo worden de laatste christelijke bolwerken steeds meer een zelfvoldaan reservaat. Wij lezen Handelingen 5:14: 'Zij gingen heen, verblijd zijnde, omdat zij waardig geacht waren'.", "published_at": "2019-03-30"}
{"id": 10765373, "title": "Ooit komt er opvolger voor dood Anne Frankboompje", "text": "Ooit zal er tóch een echte Anne Frankboom in het Waalwijkse Wandelpark staan, maar nu even niet. Op een geheime plek wordt een nieuwe stek van de Amsterdamse Anne Frankboom daarvoor klaargestoomd. Als de tijd rijp is zal die zijn beoogde plek innemen. Dat is de uitkomst van overleg tussen de Waalwijkse burgemeester Nol Kleijngeld en Theo van Bracht van Stichting Wandelpark Waalwijk. Met het huidige Anne Frankboompje in het Wandelpark is het echt afgelopen. De witte paardenkastanje heeft nagenoeg geen overlevingskans meer. Begin maart is de Anne Frankboom in het Wandelpark in Waalwijk voor de zevende keer binnen een jaar tijd vernield. Steeds knapte de zaailing van de boom waar Anne Frank in Amsterdam op uitkeek weer op. Nu heeft Ton Stokwielder van Stichting Wereldboom geconstateerd dat deze laatste 'poging tot doodslag op de Anne Frankboom in Waalwijk gelukt is'. Plek ,,Als de tijd rijp is krijgt de nieuwe Anne Frankboom weer zijn rechtmatige plek in het Wandelpark. Burgemeester Nol Kleijngeld: ,,Wij laten ons niet tarten in onze vrijheid. De Anne Frankboom is er en zal er ook blijven in Waalwijk.\"", "published_at": "2019-03-30"}
{"id": 10765374, "title": "Oekraïners toch veroordeeld voor illegale sigaretten", "text": "In een vorig najaar opgerolde illegale sigarettenfabriek in Lithoijen werden zeven Oekraïners mogelijk uitgebuit. Desondanks kregen ze gisteren wel een voorwaardelijke celstraf van de politierechter. Maar de grote jongens achter de fabriek lopen nog vrij rond. Politierechter Roos van den Munckhof oordeelde gisteren dat de hele situatie 'riekte naar uitbuiting'. De zeven Oekraïners waren aangeklaagd voor het bezit van de 1,7 miljoen illegale sigaretten in de loods. Het Openbaar Ministerie eiste een celstraf van negen maanden, waarvan vier maanden voorwaardelijk. De rechter legde alleen de voorwaardelijke straf op, omdat ze het opsluiten van de mannen na mogelijke 'uitbuiting' als 'niet passend' zag. De zeven mannen vertelden bij de politie hetzelfde verhaal. De verdachten waren met geblindeerde busjes naar Nederland gekomen. Ze hadden ieder 100 euro moeten betalen voor de reis: ze zouden hier in de bouw gaan werken. Eenmaal in Lithoijen kregen ze een slaapplek in de loods. Ze hadden niet in de sigarettenfabriek gewerkt, beweerden ze. Het Openbaar Ministerie omschreef het als 'voorgeprogrammeerde verklaringen'. Toch zou er ook bij Justitie zijn gedacht aan mensenhandel, al is hier tot nu toe niemand voor aangeklaagd. Het onderzoek naar andere daders is nog niet afgerond. De Nederlandse eigenaar van de loods is nog altijd een verdachte. Pakkans groter Officier van justitie C. Poland wees op de enorme hoeveelheid geld die criminelen verdienen met de illegale sigarettenhandel. Vroeger vond die voornamelijk in fabrieken in Oost-Europa plaats. Daar was de politie echter scherp gaan controleren, waardoor de pakkans flink was gestegen. De sigarettenproductie vindt daarom steeds vaker plaats in andere Europese landen, zoals Nederland. In de loods waar de Oekraïners zaten opgesloten, trof de politie 1680 kilo rooktabak, 1,7 miljoen losse sigaretten en een grote machineruimte aan. In het gebouw naast de loods troffen agenten op 3 oktober vorig jaar nog eens zeven miljoen sigaretten aan. Deze waren voorzien van andere merktekens en de zeven verdachten werden daarom niet aangeklaagd voor het bezit van deze illegale rookwaren.", "published_at": "2019-03-30"}
{"id": 10765426, "title": "Klaus Ross begrijpt niet dat patiënten stierven. Klaus Ross rechtszaak", "text": "Na een doodse stilte van bijna drie jaar spreekt Klaus Ross, de Duitse natuurgenezer. Wat heet: hij praatte zich gisteren in de rechtbank in Krefeld de blaren op de tong. Meer dan tweeënhalf jaar hield natuurgenezer Klaus Ross zich stil. Na het meervoudige drama dat op 27 juli 2016 in zijn alternatieve kankerkliniek net over de grens bij Venlo plaatsvond, zocht de 61-jarige Duitser dekking. Voor wie aanbelde, bleef de deur gesloten. Wie hem telefonisch probeerde te bereiken, kreeg geen gehoor, of hooguit een afwerende reactie. Maar gisteren, op de eerste dag van zijn proces in Krefeld, sprak Ross. Wat heet: hij vertelde honderduit. Tegen de rechter, maar ook tegen de krant. Het spervuur aan woorden begon al kort na zijn binnenkomst in de rechtbank. Ross, eenvoudig gekleed en zonder het baardje waarmee hij zich destijds in zijn kliniek in witte jas liet fotograferen, nam vrijwel meteen het woord. Dat er drie van zijn patiënten overleden en eentje gewond raakte na een behandeling met het experimentele middel 3BP, Ross vindt het nog altijd vreselijk. Hij leeft mee met de nabestaanden van slachtoffers, een Nederlandse man en vrouw en een Vlaamse. Maar, houdt hij vol: ,,Ik heb naar eer en geweten gehandeld. Heb hetzelfde gedaan als alle weken en maanden daarvoor. En ik heb niets fout gedaan. Wat er dan is misgegaan? Ik heb er geen verklaring voor. Ik zou het ook graag willen weten. Ik heb al die tijd alleen maar mensen willen helpen, heb ze niets aan willen doen.'' Het kostte justitie en politie in Duitsland vele maanden om bewijs te vinden voor de aanklacht dat de alternatieve genezer nalatig is geweest bij de dood van drie patiënten. Uiteindelijk concludeerden de autoriteiten dat Ross de vier mensen een overdosis van de glucoseblokker 3BP toediende, mogelijk doordat hij een ondeugdelijke weegschaal gebruikte. Complicaties Ross verklaarde tegenover de rechter dat hij wel zag dat de kankerpatiënten anders reageerden op het middel. ,,Maar ik dacht niet aan ernstige complicaties. Daarom heb ik geen alarm geslagen.'' Ross stuurde zijn patiënten naar huis, in drie gevallen verloren ze thuis het leven. Een dag voor die dramatische woensdag had hij via zijn vaste leverancier een nieuwe voorraad opgestuurd gekregen. Maar waar het poeder normaal in bruine glazen flessen zat, was het nu verpakt in zwarte plastic flessen, vertelde Ross de rechter. Hij gebruikte het middel toch, omdat hij zijn leverancier - wiens vrouw ook aan kanker leed - vertrouwde. In een exclusief gesprek met deze krant stelt Ross dat hij zijn vraagtekens zet bij de nieuwe zending 3BP. ,,Normaal kwam die altijd uit Santa Cruz, Californië. Maar of dat nu ook zo was? Ik weet het niet. Dat is ook voor mij de grote vraag.'' Ross benadrukt dat hij het middel 3BP volgens de wet gewoon mocht gebruiken in zijn kliniek. ,,Er is geschreven dat dit niet zo was, zoals er zo veel is geschreven wat niet klopt.'' De ondeugdelijke weegschaal, het verwijt dat hij solistisch handelde door zich niet aan het vierogenprincipe te hebben gehouden, Ross stelt het allemaal te kunnen weerleggen. ,,Ik heb dat uitgebreid op papier gezet. Dat horen jullie nog in het verdere verloop van het proces.'' Wat de zaak van Ross wellicht niet helpt, is dat hij de nieuwe lading 3BP al op de woensdag dat alles misging in de container gooide. ,,Ik vertrouwde het niet meer omdat de patiënten er niet zo op reageerden zoals ik gewend was. Daarom dacht ik: ik moet die flessen wegsmijten. Als ik zou weten dat er doden zouden vallen, had ik dat natuurlijk nooit gedaan. Nu heeft de politie ze niet meer kunnen controleren.'' In de rechtbank praatte Ross alsof hij morgen zijn kliniek weer zou willen openen. Vol vuur vertelde hij hoe hij via zijn vrijwilligerswerk voor het Rode Kruis ontdekte hoe dankbaar het was om zieke mensen te helpen. ,,Dat was een triggermoment.'' Korte opleiding Ross was tot dan toe vertegenwoordiger in medische apparatuur, maar zegde die baan op om Heilpraktiker - natuurgenezer - te worden. Maar Heilpraktiker, een functie die je in Duitsland na een korte opleiding al kunt uitoefenen, zal hij waarschijnlijk nooit meer worden, beseft hij ook wel. De afgelopen 2,5 jaar waren 'verschrikkelijk', zegt Ross. ,,Ik ben mijn beroep kwijt, mijn goede reputatie, alles.'' Nu verzorgt hij zwaargehandicapten. Of hem de gevangenis wacht? De alternatieve behandelaar denkt van niet.", "published_at": "2019-03-30"}
{"id": 10766054, "title": "Minder agenten ziek dankzij Tilburgse succesmethode", "text": "Al jaren kampt de politie met een torenhoog ziekteverzuim. Daarom greep de korpsleiding naar een Tilburgse succesmethode, die voor het eerst de cijfers doet dalen. Het ziekteverzuim lag bij de politie afgelopen jaar met 6,5 procent aanzienlijk hoger dan het landelijk gemiddelde. Meer dan vierduizend politiemedewerkers zaten ziek thuis, van wie de meeste langdurig. De onrust en onzekerheid die de vorming van de nationale politie in 2011 met zich meebracht, zorgde voor een stijging die tot vorig jaar doorzette. Om die stijging een halt toe te roepen, stapte de korpsleiding naar Peter Verschuur. Als districtschef van Tilburg had Verschuur tien jaar geleden met 9,8 procent nog één van de slechtste cijfers van alle politieregio's. Maar een nieuwe werkwijze deed het ziekteverzuim spectaculair dalen. ,,Het verzuim in Tilburg is nu met 3,2 procent het laagste van het land.\" Zijn geheim? Verschuur: ,,Ziekte en verzuim zijn niet hetzelfde. Verzuim kan in veel meer dingen zitten. Mensen hebben problemen op het werk, of thuis. Ik ben mijn chefs gaan opleiden om verzuimgesprekken te voeren waarin je tot de kern van het probleem komt.\" Daarna is het een kwestie van creatief zijn in het vinden van oplossingen, zegt de politiechef. ,,Er zijn zo veel regeltjes waarom iets niet kan. Maar je moet koste wat kost op zoek gaan naar wat wel kan.\" Een voorbeeld? ,,Neem een oudere wijkagent, die de onregelmatige diensten niet meer kan opbrengen. Je moet dan zoeken naar een functie die hij wel kan vervullen. Lukt dat niet binnen je eigen team, dan vast wel ergens op districtsniveau.\" Kon Verschuur die persoonlijke aanpak uitrollen over de grootste overheidsorganisatie van Nederland? ,,Ik kan zelf niet alle verzuimgesprekken voeren, dus hebben we in iedere eenheid geïnvesteerd in mensen die de kar trekken.\" De methode levert overal succes op. Toen Verschuur vorig jaar zijn plannen bekendmaakte, meldde zich meteen een teamchef die kampte met een verzuim van bijna 10 procent. ,,In een jaar tijd zijn ze gedaald tot 6,6 procent. En ik weet zeker dat die daling gaat doorzetten.\" Ook landelijk daalt het ziekteverzuim voor het eerst sinds jaren. Sinds maart vorig jaar is het verzuimpercentage van 6,5 procent naar 6,1 procent gezakt. Volgens Verschuur door de nieuwe aanpak. ,,Ik ben er van overtuigd dat als we zo doorgaan, we volgend jaar onder de 6 procent duiken.\"", "published_at": "2019-04-01"}
{"id": 10766112, "title": "Deugen. Column", "text": "Een beter milieu begint bij jezelf, zo luidde de slogan waarmee we vroeger werden doodgegooid. Dat is deels ook zo. Natuurlijk, het belangrijkste is dat de industrie eens gedwongen wordt om z'n best te doen. En toch: de kleine beetjes van de burger helpen ook. Maar laten we eerlijk zijn: die kleine beetjes zijn van die vervélende beetjes. Ineens voel je CO2-verantwoordelijkheid wanneer je in het vliegtuig stapt, moet je nadenken over wat je op vleesvrije maandag eet en is de energierekening omhooggegaan, omdat het kabinet ons wil aansporen om wat minder te verbruiken. Je wilt wel iets doen voor het milieu, maar verdorie zeg, korter douchen? Wanneer moet de crèmespoeling dan intrekken? Daarom ben ik zo blij met de nieuwe oproep, die alles te maken heeft met de vlinders. Want daar gaat het niet goed mee. In ruim een eeuw is ruim 80 procent van de vlinders verdwenen, zo meldden het Centraal Bureau voor de Statistiek en de Vlinderstichting. Dat is heel erg. En om dat tegen te gaan, moet er bijvoorbeeld in de landbouw wel het één en ander veranderen. Maar! Ook wij kunnen iets doen! Wij moeten onze tuin vlindervriendelijk maken. Dat klinkt toch veel makkelijker en gezelliger dan minder vliegen of nooit meer slavinken eten? Gewoon een paar zonnebloemen in je tuin planten, lavendel mag ook. En als je de ruimte hebt, neem er een vlinderstruik bij. En als je daar geen zin in hebt, kun je in Soest zelfs een stuk land kopen van boer Kuijer, waar hij insectvriendelijke bloemen op zet. Het loopt storm, vertelde hij in deze krant. Van de 170 kavels is hij er al ruim 70 kwijt. Perken vol gipskruid, klaproos en korenbloem. Heerlijk voor de bijen en vlinders. En jij kunt op verjaardagen trots melden dat je superveel voor het milieu doet. Dit is echt deugen voor dummies. Makkelijker kunnen we het niet maken. Leuker ook niet. Nog nooit was het zó makkelijk om een gutmensch te worden. Je hoeft alleen maar een zakje zonnebloemzaadjes te kopen.", "published_at": "2019-04-01"}
{"id": 10766113, "title": "Voetbalwedstrijd wordt vechtpartij. Grensrechter slaat doelman knock-out", "text": "Een voetbalwedstrijd tussen vv UNO uit Hoofddorp en het Haarlemse Geel-Wit is zaterdag compleet uit de hand gelopen. De politie hield een grensrechter aan, nadat hij een doelman bewusteloos had geslagen. Het eerste team van vv UNO nam het thuis op tegen het Haarlemse Geel-Wit. Nadat het op het veld uit de hand liep, en er over en weer geslagen werd, mengde een grensrechter zich in het gevecht. De 34-jarige man, gekleed in het oranje, met nummer 2 op zijn shirt, gooide zijn geelrode grensrechtervlaggetje op de grond en haalde met een krachtige vuistslag uit naar de doelman van UNO. De doelman, in het rood, met nummer 1 op zijn shirt, ging meteen tegen de grond. Medische begeleiders renden het veld op om zich over de keeper te ontfermen. De UNO-doelman werd bewusteloos geslagen, zegt voorzitter jeugdcommissie Lennert Böhmer van Geel-Wit. De politie heeft de grensrechter uit Haarlem aangehouden voor mishandeling. De 34-jarige voetbalt zelf ook voor Geel-Wit. Het slachtoffer werd ter controle naar het ziekenhuis overgebracht en bleek daar een hersenschudding te hebben opgelopen, meldt de politie. Veilige club ,,We vinden het heel erg wat er is gebeurd. Iedereen is erg aangeslagen. We willen juist bekendstaan als een sportieve en veilige club'', zegt Lennert Böhmer verontschuldigend. Volgens hem stond de verdachte niet bekend als iemand met een 'kleurrijk kaartverleden'. Politieagenten begeleidden de tegenstanders van het Haarlemse Geel-Wit naar de parkeerplaats zodat deze de Hoofddorpse voetbalclub konden verlaten zonder dat opnieuw vechtpartijen uitbraken. De club reageert: ,,Voetbalvereniging UNO keurt iedere vorm van geweld zowel op als rondom de velden af. Als vereniging hebben wij respect en sportiviteit hoog in het vaandel staan. Het bestuur zal in gesprek gaan met alle betrokken partijen om dit incident verder te bespreken en waar nodig gepaste maatregelen te treffen. Samen zijn wij UNO.\"", "published_at": "2019-04-01"}
{"id": 10766157, "title": "Lezersbrieven. Stuur uw mening naar brieven", "text": "ÖZCAN AKYOL Blijf fier overeind en laat je hierdoor niet gek maken 'Als ik zwijg, winnen de bedreigers' (AD 30-3). Hebben we eindelijk een columnist die in zijn columns vaak de spijker op zijn kop slaat en integere journalistiek bedrijft, krijgt hij als dank baggerladingen kritiek over zich heen en wordt ook nog eens bedreigd! Hoe bizar wil je het hebben? Özcan, blijf in hemelsnaam fier overeind en laat je niet gek maken. Ik ben in ieder geval heel blij met je. Joop de Keijzer, Amersfoort. PROTEST ABORTUSKLINIEKEN Het gros weet het fijne niet van al die abortuscentra 'Onveilig gevoel door demonstraties bij abortusklinieken' (AD 29-3). 'Abortus is een groeiend taboe', aldus GroenLinks-Kamerlid Ellemeet. Dit is correct, en dankzij haar partij is daarover in debat gaan door de jaren heen een taboe geweest. Als de discussie eens aangezwengeld wordt, reageren ze als door een adder gebeten. Het gros van de Nederlanders weet het fijne niet van wat er in abortuscentra gebeurt. Dit moet van deze partijen vooral zo blijven. Je kunt je per slot van rekening beter in radiospotjes druk maken over de kiloknallers van Albert Heijn. A.J. Stolk, Hendrik-Ido-Ambacht. PROTEST ABORTUSKLINIEKEN II Gebruik de anonimiteit van de ziekenhuizen Waarom nog aparte abortusklinieken? Laat deze ingreep gewoon in alle ziekenhuizen plaatsvinden. Gegarandeerd volstrekte anonimiteit voor de vrouwen die deze behandeling niet voor hun lol laten uitvoeren. Wilma Michalides-Aben, Voorburg. PENSIOENEN Na 45 jaar werken is het toch wel mooi geweest? 'Waarom zo somber? Ik kan nog heel veel doen' (AD 30-3). In het interview geeft minister Koolmees van Sociale Zaken aan dat er misschien wel wat ruimte zit in een minder snelle stijging van de AOW-leeftijd. Ik zou dat van harte toejuichen. Ik ben onlangs 64 jaar geworden en hoewel ik niet in de categorie van zware beroepen val, merk ik nu bij mezelf dat het lichamelijk en fysiek het laatste half jaar allemaal wat minder wordt. Volgens de huidige stand van zaken moet ik nog doorwerken tot ik 67 jaar en drie maanden oud ben en ik begin daar nu wel tegen op te zien. Ik werk al 43 jaar, heb al die tijd AOW-premie afgedragen en heb ook nog een jaar of twintig aan de vut meebetaald. Mag ik dan alstublieft na 45 jaar of op 66-jarige leeftijd stoppen? Met de financiële meevaller van 11 miljard moet er toch iets te regelen zijn? B. van der Veen, Enkhuizen. WINST FORUM Neem je vrouw een dagje mee naar de grote stad 'Zij wordt onpasselijk van Baudet, voor hem was FvD een optie' (AD 29-3). Ik zou kweker Arnoud willen adviseren: nodig je echtgenote Marlous een keer uit voor een gezellig dagje in een van de grote steden in de Randstad wellicht dat ze dan haar onpasselijkheid van Thierry Baudet kwijtraakt. Hans Augustijn, Nieuwerkerk aan den IJssel. VERKEERSONGEVALLEN Een mooie taak voor de nieuwe Povinciale Staten 'Altijd afstappen bij een kruising en lopend oversteken, dat werkt' (Brieven 30-3). Ik las de brief van Herman de Jong met zijn zorgen over de fietsers. Los van elk realisme wil hij dat fietsers bij oversteken afstappen (het Wilhelmus zingen ontbreekt nog). Nee, de tijd dat iedereen zich aanpast aan de automobilist is voorbij. Ik hoop wel dat de nieuwe Provinciale Staten werk maken van fietsroutes, fietsenstallingen en aansluitend openbaar vervoer. Laten de Statenleden zich bewijzen zodat het aantal ongevallen met fietsers en de ergernissen van automobilisten verminderen. Peter van den Berg, Katwijk. RAPPORT MICHAEL P. Zij hebben geen enkel recht van spreken meer Minister Dekker van Rechtsbescherming wil gedetineerden dwingen informatie af te staan. Met ontzetting heb ik de berichtgeving gevolgd over de blunders en het falend beleid omtrent Michael P. Het is toch logisch dat zedendelinquenten geen recht van spreken meer hebben? Zij hebben een zeer ernstig misdrijf gepleegd en zullen zich naar mijn mening moeten onderwerpen aan het traject van vervolging, berechting en behandeling. Maud Kok, Capelle aan den IJssel. BREXIT Wat is er toch met de Britten aan de hand? Wat moeten we toch aan met die Britten? Ze rijden aan de verkeerde kant, doen melk in hun thee en hoewel ze sinds 1966 geen WK hebben gewonnen, denken ze nog steeds dat ze kunnen voetballen. En dan wil een aantal van hen de EU verlaten. Het is te hopen dat het Britse verstand zegeviert en dat ze bij de club blijven, dat gaat een hoop ergernis schelen. Arie Kesman, Zennewijnen.", "published_at": "2019-04-01"}
{"id": 10766160, "title": "Activist moet niet intimideren. Hans van Soest Commentaar", "text": "Actiegroepen hebben de neiging alles wat er in de Verenigde Staten gebeurt te kopiëren. Dat maakt van Nederland niet per se een vriendelijker land. Zo worden feestartikelenwinkels besmeurd omdat ze indianentooien verkopen. In navolging van de in de VS te hoog opgelopen identiteitspolitiek vinden actievoerders nu ook hier dat 'witte' mensen (gebruik van het woord blank is ineens een statement) zich niet de cultuur van anderen mogen toe-eigenen. Het is maar een van de voorbeelden van het overspannen maatschappelijke debat. Zo klagen abortusklinieken dat - wederom in navolging van wat er al jaren in de Verenigde Staten gebeurt - de protesten van de antiabortusbeweging agressiever zijn geworden. Vrouwen die er naar binnen gaan, zou worden toegebeten dat ze moordenaars zijn. Of krijgen tegen hun zin een poppetje van een foetus in hun zak gestopt. Minister Hugo de Jonge (Volksgezondheid) pleit - in navolging van een aantal gemeenten - voor bufferzones bij abortusklinieken om demonstranten op afstand te houden. De reactie van de organisatie Stirezo Pro Life zegt veel over de verandering in onze maatschappij. ,,Als er bufferzones komen, rest ons niets anders dan de confronterende aanpak'', reageerde een woordvoerder. Een stuitende reactie. Elk jaar laten zo'n 30.000 vrouwen hun zwangerschap afbreken. Veelal gaat het om vrouwen tussen de 25 en 30 jaar die een zeer moeilijke, ingrijpende afweging hebben moeten maken. Bij ruim een kwart betreft het een overtijdsbehandeling (abortuspil of curettage) in een abortuskliniek of ziekenhuis. Daar hoeven vrouwen die om allerlei redenen deze ingrijpende behandeling ondergaan niet nog eens te worden lastiggevallen door wildvreemden die hun morele gelijk aan hen willen opdringen. In de VS lopen de gemoederen zo hoog op dat abortusklinieken zijn beschoten en artsen bedreigd. Zover mag het hier nooit komen. Dat De Jonge vrouwen die een behandeling ondergaan rust gunt, is volkomen terecht. Het recht op demonstreren is een groot goed en het is volkomen gerechtvaardigd om tegen abortus te zijn. Maar demonstreren mag nooit omslaan in intimideren. h.vansoest", "published_at": "2019-04-01"}
{"id": 10766511, "title": "Moord op christenen: gevolg van klimaat of vanwege geloof?. Verklaringen voor slachtpartijen in Nigeria lopen uiteen", "text": "In het hart van Nigeria worden op grote schaal christenen gedood. De reguliere media onderbelichten die moordpartijen moedwillig, klinkt het uit rechtse hoek. Wat is er aan de hand? Het Nigeriaanse drama speelt al jaren, maar wordt sinds de aanslag in Christchurch plots sterk aangezet op websites van het invloedrijke Amerikaanse Breitbart, in evangelische media en via sociale media. Alsof er na de tragedie in Nieuw-Zeeland, waar vijftig moslims werden gedood door een blanke racist, als tegenwicht nieuws nodig zou zijn over vermoorde christenen. Ook deze krant ontving mails van lezers. 'Waarom schrijven jullie daar niet over?' Feit is dat er al jaren wordt gemoord in het midden van Nigeria. Zowel door moslims als door christenen van diverse etnische groepen. Een recent rapport van Amnesty International spreekt van 3641 doden tussen januari 2016 en oktober 2018. De organisatie Christian Solidarity Worldwide (CSW) meldde dat in februari en maart 280 christenen zijn vermoord rond de stad Jos, op Nigeria's centrale hoogvlakte. CSW maakte daarvoor een optelsom van kleinere incidenten en christelijke doden die inderdaad weinig andere media hebben gehaald. Wat daarbij wel achterwege werd gelaten, was dat een overwegend christelijke groep, de Adara, in dezelfde tijd minstens 128 islamitische herders vermoordde. Kortom, niet alle slachtoffers zijn gelijk. Anietie Ewang van de mensenrechtenorganisatie Human Right Watch (HRW) doet in Nigeria onderzoek naar het geweld. ,,Het wordt steeds erger'', beaamt ze aan de telefoon. ,,Sinds vorig jaar vallen er meer doden dan door Boko Haram.\" Maar om te spreken van een georganiseerde moord op vooral christenen vindt ze wel 'heel simplistisch'. Onder het opgelaaide geweld ligt een eeuwenoude rivaliteit tussen nomadische veehouders en akkerbouwers. Door klimaatverandering zijn er in het noorden steeds minder grasland en drinkwater en komen de herders steeds verder zuidwaarts, waarbij ze merken dat traditionele graasroutes soms zijn geblokkeerd door akkerbouwers. In onvermijdelijke confrontaties worden etnische en religieuze verschillen vervolgens vaak uitvergroot, aldus Ewang. Landjepik Ini Dele-Adedeji kent het gebied waar de recente moorden plaatshadden. De Nigeriaanse onderzoeker aan de universiteit van York in Engeland bevestigt dat het vooral draait om landgebruik en schaarste. ,,De laatste jaren heeft klimaatverandering oude rivaliteiten op scherp gezet. Door de droogte zijn de Fulani, islamitische nomaden, nog verder naar het zuiden getrokken met hun vee, op zoek naar grasland. Dat leidt meteen tot conflicten met akkerbouwers, vaak christelijk, die ook moeten sappelen.\" Richard Groenenveld van de Stichting de Ondergrondse Kerk vertelde onlangs bij de EO over zijn reis naar het gebied. Is er sprake van eenzijdige berichtgeving? ,,Klimaatverandering speelt mee, maar dat is het echt niet alleen. Ik ben meerdere keren in aangevallen dorpen geweest en wat mij opvalt, is dat slachtoffers vaak op hun religieuze achtergrond zijn aangesproken. Ik ken verhalen over christenen die worden neergeknald en dan horen: 'Bid maar tot Jezus dat Hij je laat opstaan zoals met Hem ook is gebeurd'. Dat heeft volgens mij niet zo heel veel met landjepik te maken.\" Binnen zijn stichting constateerde Groenenveld in gesprekken weleens dat het 'opmerkelijk is' dat na Christchurch Nederlandse burgemeesters bij moskeeën medeleven betoonden, maar dat er nooit iemand bij een christelijke kerk is geweest als er ergens in Nigeria een bom afging waarbij minstens zo veel doden vielen als in Nieuw Zeeland. Groenenveld: ,,Ik snap ook wel dat Christchurch heel tragisch en bijzonder is omdat zoiets in het westen gebeurt, maar het schuurt wel een beetje. Per week worden er in een stad als Jos in Nigeria net zo veel christenen vermoord.'' Dele-Adedeji ziet de berichtgeving over Nigeria gekleurder worden. Christelijke media vergeten vaak te melden dat moslims zijn vermoord door christelijke milities. Andersom spreken moslims van een beleg door christenen, wat ook niet klopt. Om de tafel Aster van Kregten, zelfstandig mensenrechtenonderzoeker in Londen, is ook overtuigd van de gevolgen van klimaatverandering. ,,Als de ene groep aanvalt, komt er een vergeldingsactie van de andere. Ernstiger is dat de Nigeriaanse regering niet ingrijpt. Er wordt zelden iemand gearresteerd en veroordeeld vanwege de aanslagen. Dat ondermijnt het vertrouwen van de burgers in de overheid. Soms wordt er bij aanvallen op dorpen zelfs gewaarschuwd. Daarom zie je vooral mannen het slachtoffer worden; de vrouwen en kinderen waren al naar een veiliger gebied gegaan en de mannen bleven om het eigendom te beschermen. Maar zelfs als bekend is dat er een aanval komt, treden het leger en de politie niet op.'' Dele-Adedeji: ,,Het zou al wat zijn als dit probleem wordt aangepakt door de regering en alle belanghebbenden om de tafel gaan zitten. Of als de regering veilige graasgebieden aanwijst, zodat de herders ten minste uit de buurt blijven van de akkerbouwers.''", "published_at": "2019-04-01"}
{"id": 10766846, "title": "Amersfoort schrapt 'verklapboete' voor Koningsdag", "text": "De boete van 25.000 euro voor wie de plannen verklapt over het programma van Koningsdag in Amersfoort, wordt geschrapt. Dat zegt de gemeente Amersfoort, waar de koninklijke familie dit jaar te gast is. De geheimhoudingsverklaring is ondertekend door ambtenaren en vrijwilligers langs de route, maar ook door ouders van kinderen die meedoen aan uitvoeringen. De inhoud van de overeenkomst lekte dit weekend uit en zorgde voor veel commotie, omdat ook vrijwilligers en ouders van kinderen moesten tekenen voor het bedrag van 25.000 euro. Precieze tijden en exacte locaties op zaterdag 27 april vallen via de verklaring onder de boeteregeling, maar ook financiële gegevens over de organisatie van het evenement. De gemeente behoudt zich het recht voor naast de boete een schadevergoeding te eisen, zo valt in het document te lezen. Woordvoerder Iris van Veen van de gemeente Amersfoort laat weten dat de boete van tafel is. ,,De geheimhoudingsverklaring hebben we bedacht toen er nog weinig plannen waren rondom Koningsdag. Dit om te voorkomen dat bepaalde partijen het nieuws naar buiten zouden brengen, voordat wij dat konden doen.\" Die plannen mochten vanwege de veiligheid toen niet uitlekken. Nu is de boete niet meer nodig, volgens de gemeente. Van Veen: ,,Het gaat nu om het verrassingselement. De boete wordt daarom geschrapt, behalve voor bepaalde partijen die bekend zijn met een aantal veiligheidsoverwegingen.\" Alle ondertekenaars zullen binnenkort een brief ontvangen waarin staat vermeld dat de boete wordt geschrapt. Amersfoort stelde in een eerste reactie dat Tilburg, de stad waar de koning twee jaar geleden zijn verjaardag vierde, eenzelfde boeteclausule hanteerde. Navraag leert dat deze alleen gold voor de medewerkers in de organisatie, en niet voor de vrijwilligers. Het nieuws over de boete leverde veel verontwaardigde reacties op, ook uit de Amersfoortse politiek. Zo stelde de VVD schriftelijke vragen aan burgemeester Bolsius. ,,De genoemde boete op het verbreken van de geheimhouding is buitenproportioneel, maar nu de burgemeester heeft toegezegd dat de boete niet doorgaat, trekken we onze vragen in\", aldus fractievoorzitter Maarten Flikkema.", "published_at": "2019-04-01"}
{"id": 10766847, "title": "'Het is razend moeilijk om een goede 1 aprilgrap te maken'", "text": "Dit kan niet waar zijn! Of toch wel? Zodra de twijfel toeslaat, is een 1 aprilgrap pas écht geslaagd. U kunt het natuurlijk altijd proberen: vraag een collega nonchalant of hij 'meneer De Leeuw' wil terugbellen en geef hem stiekem het nummer van de dierentuin. Leuk bedacht, maar de gemiddelde Nederlander zal hier niet meer intuinen. Nee, voor een briljante 1 aprilgrap moet je van goeden huize komen. Die grap is intelligent, speelt in op de actualiteit en moet mensen ergens naar toe laten gaan, tippen de kenners. De moeder der 1 aprilgrappen blijft toch wel die van Edo van Tetterode in 1962. De beeldhouwer uit Zandvoort liet in zijn eigen badplaats een beeld aanspoelen, dat oorspronkelijk van Paaseiland zou komen. Het strand stroomde vol met tienduizenden mensen die de joekel met eigen ogen wilden bekijken. Van Tetterode, die het beeld zelf had gemaakt en zijn grap maximaal uitventte, deed zich voor als deskundige uit Scandinavië. Pas dagen later onthulde hij dat het om een 1 aprilgrap ging. Het hele land, inclusief pers uit binnen- en buitenland, was erin getrapt. De grappenmaker is inmiddels overleden, maar het beeld - genaamd de Loeres - staat nog altijd in de voortuin van zoon Olivier in Zandvoort. ,,Een leukere grap als deze is er nooit meer gemaakt\", denkt Olivier. Hoewel, zijn vader kreeg nóg eens een horde mensen op de been, toen hij het bericht verspreidde dat er oesters met gouden munten waren aangespoeld op het strand. Die zouden afkomstig zijn van een scheepswrak. ,,En al die mensen maar zoeken op het strand\", grinnikt de zoon. Volgens Olivier is zijn vader pas te evenaren als de maker zich aan twee gouden regels houdt: kom serieus over én bereid je tot in de puntjes voor. ,,Nu had mijn vader natuurlijk het voordeel dat fakenews nog niet bestond. Alles wat op het journaal werd gezegd, was de waarheid. Tegenwoordig is het lastiger om iemand in het ootje te nemen, omdat we over een gezonde dosis scepsis beschikken.\" Defensie deed dit weekend een poging. Op sociale media postte het ministerie het bericht dat de gevechtsbrigades van de landmacht acht nieuwe pantservoertuigen kregen, de Combat Sanitary Service Vehicles geheten. Oftewel: dixi's op rupsbanden. ,,Hiervan kunnen infanteristen gebruikmaken tijdens het optreden in het hoogste geweldsspectrum.\" Een echt goede grap heeft traditiedeskundige Ineke Strouken dit jaar nog niet gehoord. Voorlopig vindt ze de dogkini-lijn van Hunkemöller een matige winnaar. Die ontwierp een vrolijke bikini voor viervoeters. ,,Dat kan waar zijn, of totale onzin. Zodra je twijfel zaait, is de grap geslaagd.\" Ook moet een 1 aprilgrap mensen op de been brengen, of dat nu naar de webwinkel van de lingerieketen is of naar het strand van Zandvoort. ,,Dat is de traditie. 1 april heette vroeger niet voor niets 'verzenderkesdag'. Als de landarbeiders de lentekriebels kregen, stuurden ze een simpele ziel op pad om iets niet-bestaands te halen, zoals een sleutel van de tent of een bloedboor. Lol dat iedereen had.\" Inmiddels komen de meeste grapjes vanuit de commercie. De eerste nepberichten werden vorige week al verspreid. Remia gaat zijn fritessaus omdopen tot patatsaus, Hema opent een dierentuin, Ticketmaster brengt eetbare concertkaartjes op de markt en Sublime stopt met het voorlezen van filemeldingen. De radiozender gaat alleen nog melden op welke wegen het wél doorrijdt om luisteraars 'op een positieve manier de spits door te helpen'. Hilarisch? Mwah. Strouken: ,,Maar er zitten elk jaar wel een paar leuke tussen.\" Dat marketeers op de loop gaan met onze traditie, vindt ze niet erg. ,,Tradities veranderen nu eenmaal. En zelf ben ik echt niet grappiger, hoor.\" Vaak komt ze niet verder dan 'je veter zit los'. ,,Het is razend moeilijk om een goede 1 aprilgrap te maken.\" Kijk vandaag op AD.nl voor de meest actuele 1 aprilgrappen.", "published_at": "2019-04-01"}
{"id": 10768704, "title": "'Betaald parkeren in alle centra'", "text": "Betaald parkeren in alle centra, zero-emissie zones voor vrachtverkeer, en misschien zelfs tolheffing. Als het aan de Metropoolregio Rotterdam Den Haag (MRDH) ligt, nemen de 23 regiogemeenten de komende jaren vergaande maatregelen om de CO2-uitstoot van verkeer met 30 procent te verminderen. Om dit doel te halen is meer nodig dan verbetering van ov, omschakeling naar elektrisch busvervoer en stimuleren van fietsgebruik. Daarom moet er eind dit jaar een regionaal actieplan liggen, waaraan alle deelnemende gemeenten zich conformeren. Als voorzet presenteert de MRDH veertig doorgerekende maatregelen die samen de uitstoot met 17 procent omlaag brengen. Maatregelen die flink wat gevolgen kunnen hebben. In veel gemeenten rond Den Haag, Delft en Zoetermeer kunnen bezoekers en bewoners hun auto nu nog gratis parkeren, maar als het aan de metropoolregio ligt niet lang meer. Door de invoering van betaald parkeren en parkeervergunningen in alle centra zal de CO2-uitstoot met 6 kiloton afnemen, berekende de MRDH. Bekeken wordt nog wat de effecten zijn van gedifferentieerde parkeertarieven. Dat betekent in de praktijk: hoe schoner de auto, des te lager het parkeertarief. Nieuwbouw Een veel groter effect, namelijk 30 kiloton reductie, verwacht de MRDH van een lagere parkeernorm. Door bij de bouw van nieuwe huizen minder parkeerplaatsen aan te leggen, neemt het autobezit af. Datzelfde effect heeft de concentratie van nieuwbouw rond ov-knooppunten. Ook de optie van tolheffing wordt genoemd. Daarmee is een reductie mogelijk van 12 tot 45 procent van het verkeer, afhankelijk van de invulling, verwacht MRDH. De gemeenteraden van de 23 regiogemeenten gaan de komende maanden in debat over het actieplan. Zij hoeven niet met alle voorgestelde maatregelen akkoord te gaan, maar de doelstelling van 30 procent CO2-reductie moet wel worden gehaald.", "published_at": "2019-04-01"}
{"id": 10768708, "title": "Rook uit accu van e-bike", "text": "In een winkel van Halfords aan de Wijnhaven in Delft is zaterdagmiddag een accu van een elektrische fiets spontaan gaan roken. Drie mensen zijn naar een ziekenhuis gebracht omdat er mogelijk gevaarlijke stoffen zouden zijn vrijgekomen. Op het moment dat er rook van de accu kwam besloot het personeel om te kiezen voor veiligheid. ,,Drie personeelsleden zijn uit voorzorg en op advies van brandweer per ambulance naar het ziekenhuis gebracht\", laat Erwin ten Haring van Halfords weten. ,,Daar is geconstateerd dat er niets aan de hand was en mochten ze kort daarna naar huis.\" De accu werd in een bak met water gelegd en opgehaald door een specialistisch bedrijf. Waarom de accu ineens ging roken, is nog onduidelijk.", "published_at": "2019-04-01"}
{"id": 10771203, "title": "Wiegel zoekt 'breed college' in Zuid-Holland", "text": "Hans Wiegel koerst in Zuid-Holland aan op een 'breed college' met winnaar Forum voor Democratie (11 zetels) en tweede partij VVD (10), aangevuld met nog drie partijen. Of daarbij ook winnaar GroenLinks zal aanschuiven, is nog de vraag. 'In eerste instantie niet', aldus de oud-partijleider van de VVD maandagmiddag bij zijn aantreden als informateur. 'De kern van mijn aanpak is dat je moet kiezen voor samenwerking, voor elkaar wat gunnen', aldus Wiegel. 'Dat geldt in het hele leven en ook in de politiek. Je moet elkaar vooral vertrouwen. Als dat de habitus kan zijn, ben ik er wel optimistisch over.' Wiegel stelt een provinciebestuur voor met zeven gedeputeerden - twee voor FvD en VVD, een voor de drie kleinere partijen. De afgelopen vier jaar telde Zuid-Holland, bestuurd door VVD, D66, CDA en SP, vijf gedeputeerden. 'Dat is al aan de krappe kant', aldus Wiegel. 'Zeker als we een breed college willen maken, zal het moeten worden uitgebreid.' Welke andere partijen zouden moeten aansluiten bij FvD en VVD, hangt volgens Wiegel af van het overleg de komende dagen. Hij richt zich op partijen met 4 of 5 Statenleden, oftewel GroenLinks (5 zetels), ChristenUnie/SGP (5), D66 (5), PvdA (4), CDA (4) en PVV (4). Ook een college met vier partijen zou al een meerderheid hebben, maar Wiegel wil een college dat een 'zo goed mogelijke afspiegeling is van de Provinciale Staten als geheel'. FvD-lijsttrekker Rob Roos heeft vertrouwen in Wiegels aanpak. Hij denkt dat de politieke tegenstellingen in de provincie minder groot zijn dan landelijk. 'De provincie is een mooie leerschool voor ons.' VVD-leider Floor Vermeulen is blij dat Wiegel de VVD erbij wil hebben. 'Wat de VVD betreft is samenwerking met alle partijen denkbaar, het gaat om de inhoud.' Wiegel was in 2011 informateur in Noord-Brabant en vorig jaar verkenner in Den Haag. In Den Haag legde hij de basis voor een brede coalitie met onder meer de lokale partij Groep De Mos van ex-PVV'er Richard de Mos en GroenLinks. In Brabant trok hij acht jaar geleden de SP bij het bestuur. 'Iedereen was daar verbaasd over, behalve ik', zegt Wiegel. 'Ik had de SP-voorman, een heel aardige communist, op zaterdagochtend 8.15 uur ontboden op het provinciehuis. Ik zei: ik vind dat uw partij in het college moet. Waarop de SP'er vroeg: meent u dat? Natuurlijk, antwoordde ik, u denkt toch niet dat ik u voor de kat zijn staart zo vroeg laat opdraven?' Wiegel spreekt begin deze week een op een met alle Zuid-Hollandse fractieleiders. Dinsdagmiddag en woensdag gaan alle Statenleden samen op pad, om nader kennis met elkaar te maken. Van de 55 Statenleden in Zuid-Holland zijn er 38 nieuwkomers, waaronder de gehele fractie van Forum voor Democratie. Er zijn twaalf fracties - ChristenUnie en SGP kondigden na de verkiezingen aan dat ze samen verder gaan.", "published_at": "2019-04-02"}
{"id": 10771232, "title": "Student uit buitenland moet onze taal leren", "text": "Het bijzondere van de discussie over het behoud of het stimuleren van het Nederlands in het hoger onderwijs is dat ik nog niet één keer de maatregel heb gelezen die het meest voor de hand ligt: laat die buitenlandse studenten gewoon Nederlands leren om hier te studeren, de bèta- wetenschappen uitgezonderd. Zelfs de 172 hoogleraren, schrijvers en 'andere prominenten' kwamen in hun manifest (O&D, 29 maart) niet op dit idee. En ook columnist Bert Wagendorp voelde zich met het Nederlands, zijn favoriete taal weliswaar, 'opgesloten in een klein hoekje van de wereld' (Ten eerste, 29 maart). Niet nodig. Er spreken of lezen minstens 24 miljoen mensen Nederlands: 17 miljoen in Nederland,7 miljoen in België en ook in Zuid-Afrika kom je met het Nederlands behoorlijk ver. Vergelijk dat eens met Zweden (10 miljoen) of Hongaren (idem). Als je in Frankrijk wilt studeren, moet je Frans leren om de colleges te kunnen volgen. Terecht. Nederlanders denken zó slecht over hun eigen taal, dat dit idee hun volstrekt belachelijk voorkomt. Maar is dat zo? Het is voor een buitenlander net zo moeilijk om Nederlands te leren als voor een Nederlander het Frans. Toen ik directeur was van het Institut Néerlandais, het Nederlands cultureel centrum in Parijs, volgden meer dan 700 Fransen daar met veel plezier Nederlandse les, soms ook om zakelijke redenen: in Nederland was meer werk te vinden dan in Frankrijk. En als directeur van het Literair Vertalingenfonds, nu het Letterenfonds, sprak ik met tientallen Duitse, Engelse, Japanse, Poolse, etcetera vertalers naar het Nederlands die het een ongelooflijke mooie taal vonden. Zo soepel. Je hoefde maar een woordje ervoor te zetten of je had een nieuw woord (on-menselijk). En dan al die speelse woorden ('blokkeerfriezen') en al die prachtige uitdrukkingen en gezegdes in het Nederlands! Stella Bergsma en Sylvia Witteman geven wekelijks in de Volkskrant een voorbeeld in hun 'Lexicon der onterecht vergeten woorden'. Er komen dan misschien wat minder buitenlanders studeren aan de Nederlandse hogescholen en universiteiten, maar dat is niet erg. Zelfs 'de prominenten' concluderen dat door de grote toestroom 'er steeds minder geld per student beschikbaar' is. De voordelen van meer Nederlands dan Engels in het hoger onderwijs zijn talrijk. Ten eerste kunnen al die docenten zich tenminste behoorlijk uitdrukken in hun eigen taal, en de nuances in hun betogen aanbrengen die in het hoger onderwijs zo buitengewoon noodzakelijk zijn. Ten tweede mogen studenten dan eindelijk hun scripties schrijven in hun moerstaal in plaats van krukkig Engels. Ten derde krijgen vertalers Nederlands - Engels meer werk, en kunnen ze hun vaardigheden loslaten op het vertalen in goed Engels van al die wetenschappelijke artikelen, want ook daar heb ik verschrikkelijke dingen gezien. Ten vierde zijn veel leraren Nederlands nodig voor al die buitenlandse studenten. En tot slot: het Nederlands krijgt dan weer de status die het verdient: de A-status. En ach, dat Engels spreken we allemaal toch wel. Rudi Wester is oud-directeur van het Institut Néerlandais te Parijs.", "published_at": "2019-04-02"}
{"id": 10771542, "title": "Verbouwing. Column", "text": "Sommige kwesties zie je van verre aankomen en de kwestie 'verbouwing Binnenhof' is er daar een van. Het is nu nog een relatief kleine kwestie, met inleidende beschietingen over het ontwerp, de kosten en de planning. Maar inmiddels is de eerste 'coördinerende architect', die van de verbouwing van de Eerste Kamer, aan de kant geschoven en staat de positie van de tweede, die de Tweede Kamer voor haar rekening zou nemen, ter discussie. De kleine kwestie wordt heel snel een grote. Toen in 2015 tot een grondige renovatie werd besloten, mocht die maximaal 475 miljoen euro kosten en diende het hele project in 2025 te zijn afgerond. Je hoeft geen gediplomeerd waarzegger te zijn om te kunnen voorspellen dat beide doelstellingen niet zullen worden gehaald. Het mislukken is al begonnen: in september 2018 had het voorontwerp klaar moeten zijn, maar die planning is bijgesteld naar de zomer van 2019. Voor de Eerste Kamer is architect Liesbeth van der Pol inmiddels vervangen. Nu staat Ellen van Loon, die de Tweede Kamer onder handen zou nemen, ook ter discussie. Old hand Pi de Bruijn (76), die bijna dertig jaar geleden de nieuwbouw van de Tweede Kamer voor zijn rekening nam, is gebeld. Er is nog geen spijker uit de muur getrokken, maar de woorden 'onwerkbare situatie' zijn al gevallen. De Tweede Kamer maakt zich sterk voor een sobere en zo goedkoop mogelijke renovatie. De Kamerleden zien in deze populistische tijden de bui hangen en de koppen in De Telegraaf voor zich. T. Baudet is al naar de feestwinkel geweest voor bouwvakkersspullen. Met een troffel in de hand zal hij het rostrum van de tijdelijke Tweede Kamer beklimmen en voor de gewillige camera's van de NOS met zijn banvloeken de verspilling en grootheidswaanzin hekelen. Daarom doen zijn collega's het alvast zelf. De laffe vrees voor het boze volk regeert. In Den Haag is iedereen ten prooi aan onzekerheid en nu de plek waar onze democratie in steen wordt gesymboliseerd moet worden aangepast, komt die op z'n miserabelst aan de oppervlakte. De Bouwbegeleidingscommissie (BBC), een stuurgroep en de vaste Kamercommissie bemoeien zich er intensief mee. Laat honderd mensen samen een renpaard ontwerpen en je krijgt een manke dromedaris, luidt de oude wijsheid. Daar dreigt het op uit te lopen: een mooi symbool van onze compromiscultuur, maar niet wat je wilt. Op de site van het tijdschrift De Architect schreef hoofdredacteur Harm Tilman deze week dat de situatie zich volgens hem nu al laat vergelijken met Kroniek van een aangekondigde dood van de Colombiaanse schrijver Márquez, een roman over onvermijdelijke rampspoed. Je ziet het aankomen: er gaan koppen rollen en er zullen reputaties sneuvelen. Alleen maar doordat bange politici zich vastketenen aan het onhaalbare. Daarvoor krijgen ze straks de rekening gepresenteerd. Beschikten we in dit land maar over ietsje meer grandeur en moed dan de gemiddelde kruidenier. Waarom moet dat gebouw per se sober en goedkoop? Waarom maken we er geen zetel van onze democratie van waarvoor ze uit de hele wereld naar Den Haag komen om hem te bewonderen? Een fantastisch ontwerp rond de schitterende monumenten van het Binnenhof dat trots en zelfvertrouwen uitstraalt, in plaats van angst en kleinzielige politiek. Ons democratisch systeem moet ook hoognodig worden verbouwd. Laat dat project samen oplopen met de verbouwing van het Binnenhof en maak er iets glorieus van, een symbool van vernieuwing en politieke moed.", "published_at": "2019-04-02"}
{"id": 10771543, "title": "Mede-indiener 5oPlus overweegt tegen de klimaatwet te stemmen", "text": "50Plus, een van de indieners van de klimaatwet in de Tweede Kamer, overweegt in de Eerste Kamer tegen het wetsvoorstel te stemmen. Volgens partijleider Henk Krol heeft de kiezer bij de provincialestatenverkiezingen een 'heel duidelijk' signaal afgegeven, dat een tegenstem zou rechtvaardigen. Het is het eerste barstje in de brede coalitie achter de klimaatwet. Volgens Krol wil 50Plus de wereld nog altijd 'graag zo netjes mogelijk achterlaten voor onze kinderen en kleinkinderen'. 'Dat staat ook in ons verkiezingsprogramma.' Hij vreest echter dat het Binnenhof te hard van stapel loopt met het doorvoeren van klimaatwetgeving. 'Als je ziet hoe snel er nu ineens gerend wordt, terwijl over de resultaten geen enkele garantie kan worden gegeven De twijfel is bij ons steeds groter geworden.' Dinsdagochtend overlegt zijn Tweede Kamerfractie met de senatoren van 50Plus, die worden geleid door partijoprichter Jan Nagel. 'Na afloop kan ik precies zeggen tot welke conclusie we zijn gekomen.' 50Plus sloot zich in december als achtste partij aan bij de klimaatwet. Dat de eerste zeven indieners (VVD, CDA, D66, ChristenUnie, PvdA, SP en GroenLinks) 50Plus niet meteen hadden gevraagd mee te doen, was eerder tegen het zere been van de ouderenpartij. 'De indieners hebben vast hun redenen, maar we vinden het toch wat teleurstellend dat wij niet gevraagd zijn', sprak 50Plus-Kamerlid Simon Geleijnse in zijn maidenspeech. 'Mag ik de indieners vragen om een reactie hierop?' Twee weken later voegde de partij zich bij de rest in vak K. De partij van Krol blijft waarschijnlijk steken op twee zetels in de Eerste Kamer, waar zij voor de verkiezingen nog hoopte op groei. Onder andere de concurrentiestrijd met Forum voor Democratie zat 50Plus dwars: tijdens de campagne merkte de partij dat FvD het op haar achterban had gemunt. Vooral de steun voor de bij de eigen achterban omstreden klimaatwet, die doelen stelt voor de CO2-reductie, werd er online ingewreven. Aanleiding voor 50Plus om nu zijn eigen klimaatstandpunt te heroverwegen. Bij de vergadering van de fracties wordt 'zeker' ook gesproken over de timing van de stemming, aldus Krol. Vorige week bepaalde de senaat dat de klimaatwet op 14 mei zal worden behandeld. Dat betekent dat de stemming te vroeg komt voor grote winnaar FvD, die het verzet tegen de klimaatwet tot speerpunt maakte tijdens zijn campagne. Pas op 11 juni doen de nieuwe senatoren hun intrede. Forum dringt daarom aan op uitstel van de behandeling van de klimaatwet, 'uit respect voor de kiezer'. Van de huidige partijen in de Eerste Kamer is vooralsnog alleen de PVV daar voorstander van. Gangbaar is zulk uitstel niet: anders dan in de Tweede Kamer worden stemmingen over 'controversiële onderwerpen' in de minder politieke senaat normaal gesproken niet opgeschort na verkiezingen.", "published_at": "2019-04-02"}
{"id": 10771544, "title": "Wijzigen namen en taken ministeries kost 32 miljoen", "text": "Het veranderen van namen van ministeries en het opnieuw verdelen van de taken tussen de departementen kost het huidige kabinet naar schatting zo'n 31,7 miljoen euro. Dat blijkt uit een onderzoek van de Auditdienst Rijk, onderdeel van het ministerie van Financiën. Met de komst van het kabinet-Rutte III kregen enkele ministeries een nieuwe naam. Een deel van de departementen kreeg er nieuwe taken bij, andere ministeries moesten juist taken afstoten. Zo werd het ministerie van Economische Zaken het ministerie van Economische Zaken en Klimaat. Het ministerie van Landbouw, Natuur en Voedselkwaliteit werd heropgericht. En het ministerie van Infrastructuur en Milieu werd het ministerie van Infrastructuur en Waterstaat. Het onderzoek van de Auditdienst Rijk dateert van oktober 2018, maar bleef tot nu toe onopgemerkt. Het leeuwendeel van de kosten - zo'n 26,3 miljoen euro - komt voor rekening van het in 2017 opgerichte ministerie van Landbouw, Natuur en Voedselkwaliteit. Dit ministerie bestond tot 2010, in de periode tot 2017 waren deze taken ondergebracht bij het ministerie van Economische Zaken. Bij het ministerie van Justitie en Veiligheid werden alleen twee woorden omgedraaid. Het takenpakket bleef hetzelfde. Dit geplaagde megaministerie heette tot 2010 het ministerie van Justitie. Tot 2017 ging het door het leven als het ministerie van Veiligheid en Justitie. De kosten voor het omwisselen van de woorden 'Veiligheid' en 'Justitie' bedragen ruim 2 miljoen euro, blijkt uit gegevens die de Volkskrant opvroeg. De operatie die gepaard gaat met de woordenwissel is naar verwachting in mei afgerond. 'Het vergt precisie en tijd', aldus een woordvoerder die benadrukt dat de ambtenaren de naamswijziging op een 'sobere' manier doorvoeren. Ook op andere ministerie wordt gepoogd om het sober te doen. Zo heeft een medewerker van het ministerie van Economische Zaken en Klimaat alle enveloppen waarop nog Economische Zaken stond opnieuw door de printer gehaald om de woorden 'en Klimaat' erbij te drukken. Uit het rapport blijkt dat centrale sturing tijdens het proces van de herschikkingen in 2017 en 2018 ontbrak. Er waren geen heldere richtlijnen en er werd weinig samengewerkt tussen de departementen. De onderzoekers wijzen er op dat het bedrag van 31,7 miljoen euro nog kan veranderen: niet alle kosten zijn door de ministeries geregistreerd en een deel van de bedragen zijn slechts schattingen. Daarnaast was onduidelijk wat er precies onder 'herschikkingskosten' wordt verstaan. Meer dan de helft van de naar schatting 31,7 miljoen euro gaat zitten in het aanpassen van softwaresystemen. Een betrokkene stelt dat het 'een zegen' zou zijn als alle ministeries op den duur overstappen naar één e-mailextensie: Zo'n overstap voor alle rijksambtenaren is een dure en tijdrovende klus, maar het voordeel zou zijn dat het daarna makkelijker is om in te spelen op toekomstige kabinetsplannen voor herschikkingen en naamswijzigingen. De e-mailadressen van de ambtenaren, die tevens gebruikersnaam zijn voor tal van computerprogramma's, hoeven dan immers niet meer te worden aangepast. 'Het scheelt al dat we in 2008 overgestapt zijn naar één rijkshuisstijl. Vroeger leverde het veel werk op om alle logo's aan te passen. Nu moet je een knop omzetten, de namen aanpassen en de nieuwe logo's rollen er zo uit op je briefpapier.' Pagina 6-7: Hoe 'Justitie' weer de macht greep", "published_at": "2019-04-02"}
{"id": 10772271, "title": "De een stemt Forum, de ander GroenLinks. Soms zijn ze het eens. Interview David van Benthem en Bram de Groot", "text": "In studentenstad Leiden tekende zich bij de statenverkiezingen een splitsing af tussen GroenLinks en Forum voor Democratie. Hoe groot is de kloof? In een Leids café debatteren twee studenten aan de hand van zes stellingen. 'Ik denk dat jij wat hoopvoller bent, en dat dat ons daadwerkelijke verschil is.' Ze zijn weliswaar lid van dezelfde studentenvereniging SSR, maar ze staan ook symbool voor een splitsing in studentenstad Leiden, waar Thierry Baudet ooit promoveerde. Bij de provincialestatenverkiezingen spande GroenLinks er de kroon, Forum werd op drie na de grootste. Geschiedenisstudent David van Benthem (20) stemde Forum voor Democratie, zoals hij dat in 2017 al landelijk deed. Wie zich bij de Forum-stemmer een witte man voorstelt, komt bedrogen uit: Van Benthem is van gemengd Chinese, Indonesische en Nederlandse komaf. Een contrast met de blonde krullebol Bram de Groot (21), rechtenstudent en GroenLinks-stemmer. Hij stemde in 2017 nog landelijk voor D66, 'maar dat zou ik nu nooit meer doen, want ik ben naar links opgeschoven'. Op verzoek van de Volkskrant gaan ze in een Leids café met elkaar in debat. Van Benthem en De Groot reageren op zes stellingen, losjes gebaseerd op de programma's van beide partijen. Nederland moet minder migranten en asielzoekers toelaten. Van Benthem (FvD) neemt als eerste het woord. 'Ik ben voor een Australië-beleid', zegt hij resoluut - hij praat langzaam en kiest zijn woorden zorgvuldig. 'Dat houdt in dat je mensen naar Nederland laat komen als zij iets te bieden hebben of uit een land komen waar oorlog heerst. Die Lili en Howick, die uit Armenië kwamen, mag je van mij terugsturen omdat dat een stabiel land is. Investeer liever in onderwijs en opvang in de regio.' De Groot (GL): 'Mensen die op een bootje stappen om een levensgevaarlijke reis te maken hebben daar over het algemeen goede redenen voor.' Hij praat sneller dan Van Benthem. 'Ik vind het de taak van een beschaafd land dit soort mensen op te vangen.' Van Benthem: 'Stel, die mensen horen in Afrika gouden verhalen over Europa, dat iedereen het hier geweldig heeft. Dan komen ze hier en vinden ze geen werk, raken uitgeprocedeerd, worden illegaal in ons land. Een logisch gevolg daarvan is toenemende criminaliteit.' De Groot: 'Daar zijn de cijfers het niet mee eens. Het aantal geweldsdelicten in Europa neemt juist af. Het probleem met migratie wordt groter gemaakt dan het is om angsten te versterken die niet altijd rationeel zijn.' Universiteiten zijn te links georiënteerd en moeten meer ruimte te bieden aan rechtse geluiden. Van Benthem (FvD): 'Forum komt altijd met die 'linkse indoctrinatie'. Ik vind dat eerlijk gezegd een hoax. Op onze universiteit hoor ik van rechtenstudenten dat de professoren Paul Cliteur en Afshin Ellian vrij dominant zijn. Dat zijn heel rechtse geluiden. Bij mijn studie doceren overwegend linkse professoren zoals Leo Lucassen en Nadia Bouras. Toen Thierry Baudet een keer sprak bij mijn studievereniging staarden enkele docenten hem vol wrok aan. Maar in hun lessen doen ze hun best hun politieke voorkeur niet naar voren te laten komen. Ik zou universiteiten vragen bij alle studies een diversiteit van meningen toe te laten, zowel rechts als links.' De Groot: 'Ik ben het met je eens, universiteiten zijn geen linkse indoctrinatieplekken. Van de meeste docenten bij mijn studie rechten heb ik trouwens geen idee wat ze stemmen. Cliteur en Ellian zijn inderdaad uitgesproken rechts, maar een beetje diversiteit aan meningen is wat mij betreft alleen maar goed.' Grote, vervuilende bedrijven moeten meer belasting betalen dan kleine, groene bedrijven. De Groot: 'Daar ben ik voor. Zoals het klimaatakkoord nu in elkaar zit, wordt er veel op het bordje van de burger gelegd. Het ligt voor de hand om meer van bedrijven te vragen: de vervuiler betaalt.' Van Benthem: 'Daar ben ik het mee eens. Tegelijkertijd ben ik pessimistischer, want de lobby van grote bedrijven is zo sterk dat ik niet weet of het wel kán om ze zwaarder te belasten.' De Groot: 'Zo'n manier van denken leidt niet tot oplossingen. Moeten we dan maar niks doen? Het klimaat gaat dan flink veranderen, waar we zeker in een laagliggend land als het onze veel mee te maken gaan hebben.' Van Benthem: 'Ik geloof niet dat Nederland daadwerkelijk zal onderlopen als de zeespiegel zou stijgen. Er moet een economische impuls zijn om klimaatverandering wereldwijd aan te pakken. Om alleen te handelen uit morele overwegingen vind ik nobel, maar ik denk niet dat het verandering teweeg zal brengen. Ik denk dat jij wat hoopvoller bent, Bram, en dat dat ons daadwerkelijke verschil is.' De Groot: 'Hoe zou jij klimaatverandering aanpakken dan?' Van Benthem: 'Afwachten tot economische impulsen grote landen zoals China en Amerika in beweging brengen. Ik geloof niet dat alle kleine beetjes helpen.' De intensieve landbouw en veeteelt vergen te veel van Nederland, de landbouwsector moet verduurzaamd worden. De Groot: 'Veeteelt is een van de grootste vervuilers en ik ben tegen intensieve veeteelt vanuit het perspectief van dierenwelzijn. Wat mij betreft is de echte oplossing: minder vlees eten. We gaan wel langzaam die kant op, maar we zouden het proces kunnen versnellen met een vleestaks.' Van Benthem: 'Ik zou daar op tegen zijn. Niet omdat ik nou zo'n vleesliefhebber ben, maar dit zal leiden tot een allergische reactie van de gemiddelde Nederlander. Ik vind het van groter belang alle honger op de wereld te bestrijden en daarbij kunnen intensieve landbouw en veeteelt juist helpen.' De Groot: 'Er wordt nu veel voedsel weggegooid, omdat dat goedkoper is dan het naar ontwikkelingslanden te sturen. Vlees is bovendien een weinig efficiënte oplossing voor honger, want het voeren van een koe of varken kost ook behoorlijk wat voedsel.' Discriminatie op grond van afkomst of seksualiteit is ongewenst in het bedrijfsleven en moet afgestraft kunnen worden met sancties, zoals het verbreken van overheidscontracten. Van Benthem: 'Helemaal mee eens. Maar je moet deze stelling niet omdraaien richting positieve discriminatie. Ik zou me als 'buitenlander' gediscrimineerd voelen als ik op grond van mijn huidskleur ergens aangenomen zou worden. Het moet je eigen verdienste zijn om iets te bereiken.' De Groot: 'Nou, als bijna iedereen bij een bedrijf blank is en een man, is het een stuk moeilijker daar als niet-blanke man binnen te komen. Vooroordelen gaan dan impliciet meespelen bij het sollicitatieproces. Als je een gelijk speelvlak wil creëren voor vrouwen en minderheden is enige vorm van positieve discriminatie nodig.' Van Benthem: 'Ik zou het ondersteunen als je invoert dat je bij een sollicitatie niet verplicht bent een foto in te sturen.' De helft van de Tweede Kamer zou uit vrouwen moeten bestaan. De Groot: 'Een heel mooi streven, wat je best als quotum kunt instellen. Er zijn genoeg geschikte vrouwen. De Tweede Kamer is de volksvertegenwoordiging, dan moet die ook een betere afspiegeling van de samenleving zijn.' Van Benthem: 'Ik kan dit goed begrijpen, maar ik geloof dat er meer mannen in de Kamer zitten omdat er wezenlijke verschillen tussen de genders zijn. Kijk naar Opsporing Verzocht. Alle verdachten zijn man. Kijk naar alle filmpjes op Dumpert waar mensen idiote, levensgevaarlijke dingen doen: mannen.' De Groot, lachend: 'Dat klinkt als een argument voor minder mannen in de Kamer.' Van Benthem: 'Nee: mannen zijn extremer in positieve en negatieve zin. Ze doen vaker domme dingen, maar zijn ook bereid twaalf tot zestien uur keihard per dag te werken, puur om beter te zijn dan collega's.' De Groot: 'Ik denk dat veel verschillen tussen mannen en vrouwen cultureel bepaald zijn. Mannen wordt aangeleerd dat het normaal is om vijf dagen per week te werken, vrouwen leren dat zij voor de kinderen zorgen. Bovendien: er zijn studies die aantonen dat gemengde groepen van vrouwen en mannen productiever zijn.' Van Benthem: 'Als dat zo was, zouden bedrijven toch vanuit een economische impuls meer vrouwen willen aannemen?' De Groot: 'In een groot deel van het bedrijfsleven bestaat de top uit mannen. Zo'n verandering gaat daarom niet vanzelf, dat moet je stimuleren.' Van Benthem: 'Ik los liever mijn eigen problemen op, niet die van anderen. Mensen moeten op eigen kracht succes kunnen boeken. Dat heeft mijn Chinese familie ook gedaan: veel van hen kwamen hier zonder dat ze Nederlands konden spreken en ze hebben zich bijna doodgewerkt om hun kinderen een toekomst te kunnen geven. Nu zitten die kinderen allemaal op goede opleidingen.' De Groot: 'Dat is niet wat ik mensen zou willen toewensen, dat ze zich moeten doodwerken.' Van Benthem: 'Maar dat is de harde realiteit van het kapitalisme.'", "published_at": "2019-04-02"}
{"id": 10772347, "title": "'Molukse wijk voor Molukkers'. Reportage Maastricht", "text": "In Maastricht dreigt in een wijk voor Molukkers een huis verhuurd te worden aan een niet-Moluks gezin. Dat leidt tot bekladding, vernieling en veel woede. 'Het behoud van onze wijk heeft een grote culturele betekenis.' 'Dit is de Molukse wijk. Alleen voor Molukkers!', staat op de ramen van een leegstaande rijtjeswoning in de Diederik van Havertstraat in Maastricht geschreven. Tevens zijn de ruiten ingegooid en beklad. De sociale huurwoning is eigendom van Woonpunt, maar een woordvoerder van de wooncorporatie weet maandag nog niet of er aangifte wordt gedaan van de bekladding en vernieling. Die reactie is tekenend voor de gevoeligheid. Want dit is niet zomaar een huis. Dit huis staat in de Molukse wijk van Maastricht: drie of vier straten met 129 huurwoningen aan de zuidoostkant van de stad, in 1961 ontworpen door architect Frans Dingemans. De afspraak is dat Molukkers voorrang krijgen als er een woning vrij komt in de Molukse wijk. Dat is al decennia zo - en geldt grosso modo ook voor alle andere 45 Molukse wijken in Nederland. Volgens de wooncorporatie hadden zich wel twee Molukkers gemeld, maar die voldoen niet aan de voorwaarden qua samenstelling van het huishouden of inkomen. 'Je gaat geen alleenstaande in een huis met drie slaapkamers zetten, of een gezin met vijf personen in een studio', aldus de woordvoerder. 'En een huurder mag niet een te hoog inkomen hebben, want het zijn wel sociale huurwoningen. Ook mag het inkomen niet te laag zijn, ten opzichte van een te hoge huur van de woning.' Dus nodigde de woningcorporatie ook wat niet-Molukse gezinnen uit voor een bezichtiging, en dat heeft kwaad bloed gezet in de wijk. Een groep van negentien Molukse jongeren sloeg alarm en verspreidde, onder meer via Facebook, een brandbrief. Daarin wordt de Molukse gemeenschap opgeroepen 'niet te tolereren dat onze Molukse wijk zomaar wordt overgegeven aan andere culturen'. Ze roepen iedereen op de woningcorporatie 'ter verantwoording te roepen voor hun achterbakse beleidsvoering jegens de Molukse gemeenschap'. Ze willen 'de identiteit van de wijk die door onze ouders, grootouders en overgrootouders is opgebouwd, beschermen en behouden'. Maandagmiddag staan enkele Molukse jongeren op straat te praten, niet ver van het bekladde huis. Het is verder rustig en zonnig in het vriendelijke wijkje tegen de A2 snelweg - sommige bomen staan al uitbundig in bloei. Ze willen niet met hun naam in de krant, zeggen niets te weten van de bekladding en verwijzen naar de open brief. Maar ze schetsen wel in het algemeen de gevoelens die bij hen leven. Begin jaren vijftig werden de Molukse KNIL-militairen die met de Nederlanders hadden meegevochten in de Indonesische onafhankelijkheidsstrijd, met de boot naar Nederland gehaald. Ze zouden hier maar tijdelijk blijven, maar dat liep anders, tot teleurstelling en woede van veel Molukkers. Ze woonden eerst in woonoorden, later werden speciale woonwijken en -wijkjes uit de grond gestampt. In de Molukse wijken konden ze hun eigen identiteit en cultuur behouden. Ze hadden een speciale status en hadden eigen regelingen, zoals de regel dat er alleen Molukkers mochten wonen. De eigen wijk was de troostprijs, zeggen de Molukse jongeren op straat in Maastricht, en nu proberen ze dat ons ook nog af te pakken. Ze geloven er niets van dat er niet meer Molukse gegadigden zijn voor de huurwoning. Ze kennen zo enkele vrienden of kennissen die er ook wel zouden willen wonen. Maar die wisten het niet. Dat komt onder meer omdat de bewonerscommissie vorig jaar is opgeheven. Daardoor is de communicatie met de wooncorporatie verslechterd. Er is ook geen wijkraad meer, sinds de voortrekker daarvan tien jaar geleden overleed. 'Bovendien kregen alle bewoners vroeger een brief van de wooncorporatie als er ergens een woning vrij kwam', vertelt een Molukse man in het buurthuis. 'Maar tegenwoordig wordt dat alleen op de website van huurdersvereniging Woonbelang gezet, en daar kijkt bijna niemand op.' Begrip Hij vindt de bekladding en vernieling van de huurwoning 'waardeloos'. Maar hij kan wel begrip opbrengen voor de brandbrief van de jongeren. 'Oud-premier Lubbers heeft destijds een convenant gesloten met de RMS-regering in ballingschap dat de Molukkers in hun eigen wijken konden wonen, die altijd zouden blijven bestaan en exclusief voor Molukkers zouden zijn', vertelt de man. Toch zijn de regels in de loop der jaren wel wat aangepast. In de begintijd mochten vrijkomende huizen alleen door Molukkers uit de wijk worden ingenomen. Later werd dat verbreed tot mensen uit de hele Molukse gemeenschap in Nederland. En sinds een aantal jaren geldt de regel: als er geen geschikte Molukse kandidaten worden gevonden, dan kan de woning ook aan een niet-Molukker worden verhuurd. Die laatste optie leidt echter vrijwel altijd tot ophef en rumoer. Twee jaar geleden kwamen de Molukkers in de Noord-Limburgse gemeente Gennep in opstand tegen de toewijzing van een woning in de Molukse wijk aan niet-Molukkers. Vijf jaar geleden werd een tussenwoning in Hoogeveen, hartje Drenthe, eveneens beklad: 'Molukse wijk, alleen Molukkers'. Ook in Oost-Souburg (Zeeland) was er verzet. Hoeveel niet-Molukkers inmiddels in Molukse wijken wonen, is niet bekend. Een inventarisatie is lastig, omdat aangetrouwde niet-Molukkers wel zonder morren worden toegelaten. Ook in de Molukse wijk van Maastricht wonen via huwelijk of relatie meerdere niet-Molukkers. De jongeren op straat onderstrepen dat het niets met discriminatie of gebrek aan integratie te maken heeft. Ze voelen zich allemaal geïntegreerd in Nederland. Zeker de helft van hun vrienden en kennissen heeft een relatie met niet-Molukkers, zeggen ze. Maar het gaat om respect voor identiteit en cultuur, vooral ook voor de eerste generatie Molukkers in Nederland, en het nakomen van afspraken. In de open brief schrijven ze: 'Het behoud van onze wijk heeft een grote culturele betekenis waarin de geschiedenis van onze eerste generatie ouders verankerd zit.' In het Molukse buurthuis wordt nog deze week een bijeenkomst over de kwestie belegd. Wooncorporatie Woonpunt zegt in een reactie: 'Wij gaan in gesprek met de buurt. Voor het betreffende huis is nog geen huurcontract getekend.'", "published_at": "2019-04-02"}
{"id": 10772698, "title": "'Erdogan verliest ook Istanbul'", "text": "De verkiezingen in Turkije zijn uitgelopen op een historische dreun voor president Erdogan. Zijn AK-partij verloor belangrijke steden. De uitslag weerspiegelt de onrust onder de bevolking over de verslechterende economie. 'De mensen zijn het zat.' Verkiezingen Turkije De Turkse regeringspartij AKP heeft hoogstwaarschijnlijk ook Istanbul verloren aan de oppositiepartij CHP. Was het verlies van de hoofdstad Ankara bij de verkiezingen zondag al een gevoelige klap voor president Recep Tayyip Erdogan, dat van zijn thuisbasis Istanbul, waar hij ooit burgemeester was, is een historische dreun. Het verlies van de regeringszetel Ankara en van de metropool Istanbul, de grootste stad en het economisch hart van het land, is van grote symbolische betekenis. 'Het begin van een nieuw tijdperk', zegt politicoloog Yücel Demirer van de Universiteit van Kocaeli. Beide steden zijn 25 jaar lang bestuurd door Erdogans AK-partij. Erdogan had de inzet van de lokale verkiezingen hoog gemaakt. Het was een 'kwestie van overleven', zei hij in de campagne. Door het resultaat in de grote steden keren die woorden zich nu tegen hem. Veel kiezers vonden de stijgende kosten van levensonderhoud belangrijker dan de door Erdogan opgeroepen dreiging door 'buitenlandse vijanden'. 'De uitslag toont aan dat het tijdperk-Erdogan op zijn eind loopt', zegt analist Halil Karaveli, auteur van het boek Why Turkey is Authoritarian. 'Dat is niet meer dan natuurlijk. Elke partij die lang aan de macht is, zakt na verloop van tijd weg.' Sinds de verkiezingen van november 2015 heeft Erdogans coalitie telkens lager gescoord. De president, die een stevig mandaat heeft tot 2023, benadrukte in een verklaring zondagavond dat zijn regeringspartijen hun meerderheid hebben behouden. Hij sprak zelfs van een 'ruime marge'. Ondanks de tegenvallende resultaten blijft de AKP met ruim 44 procent de grootste partij van Turkije. Landelijk kreeg de Volksalliantie (de coalitie van de AKP met de rechts-nationalistische MHP) ruim 51 procent, 3 procentpunten minder dan in de parlementsverkiezingen van juni vorig jaar. Enige opluchting 'Die 44 procent geeft hem een zekere opluchting', zegt Karaveli. 'Dat de AKP in deze economische omstandigheden toch nog zo groot is gebleven, zou je een soort succes kunnen noemen. Niet veel partijen in andere landen zou dat gelukt zijn.' Maandagmiddag stond de burgemeesterskandidaat van de oppositiepartij CHP in Istanbul, Ekrem Imamoglu, volgens de kiesraad ruim 25 duizend stemmen voor op zijn rivaal van de AKP, oud-premier Binali Yildirim. Op dat moment was 99,95 procent van de stemmen geteld. Yildirim was echter nog niet bereid zijn nederlaag toe te geven. Hij wees op de ruim 300 duizend ongeldige stemmen. Die moeten volgens hem worden herteld. Met het minieme verschil is de kans groot dat nog geruime tijd onzekerheid blijft bestaan over de definitieve uitslag in Istanbul. De partijen hebben drie dagen om beroep aan te tekenen. Hertelling in Ankara Zelfs in Ankara, waar CHP'er Mansur Yavas ruim won van AKP-kandidaat Mehmet Ozhaseki (50,9 tegen 47,1 procent), heeft de AKP hertelling gevraagd. De ongemeen spannende strijd pakte vooral in stedelijk gebied slecht uit voor de AKP. De regeringspartij moest toezien dat de CHP burgemeestersposten veroverde in zeven van de twaalf grootste steden. Ook won de partij, doorgaans vooral sterk in het westen, voor het eerst een reeks provincies aan de Anatolische zuidkust. 'Het volk heeft gekozen voor de democratie', zei oppositieleider partijleider Kemal Kilicdaroglu. Volgens Turkije-kenner Joost Lagendijk is het verkiezingsresultaat een 'grote stimulans' voor de oppositie. 'Daar heerste een zeker defaitisme. Men dacht: 'Wat heeft het nog voor zin? We winnen toch nooit, Erdogan wint altijd.' Ik denk dat de uitslag veel tegenstanders van de regering weer het vertrouwen geeft zich te organiseren en oppositie te voeren.' Een novum had de provinciehoofdstad Tunceli in het oosten van Turkije. Daar is Fatih Mehmet Macoglu van de Communistische Partij van Turkije (TKP) tot burgemeester gekozen. Het is voor het eerst in Turkije dat de TKP een burgemeester levert.", "published_at": "2019-04-02"}
{"id": 10772710, "title": "Atletiektrainer gearresteerd om aanrandingen", "text": "Rotterdam De politie heeft atletiektrainer Jerry M. aangehouden op verdenking van aanranding en ontucht met minderjarige meisjes. Hij is maandag verhoord, meldt het Openbaar Ministerie (OM) in Rotterdam. Er zijn tot nu toe vier aangiften binnengekomen tegen de coach. In januari begon de politie een onderzoek naar de 59-jarige Rotterdammer, die werkte bij diverse sportverenigingen in Nederland. Aanleiding waren onder meer publicaties in de media over ontuchtige handelingen met meisjes die hij trainde. M. zou van 1982 tot mei 2017 verschillende meisjes tussen de 11 en 18 jaar hebben misbruikt. Enkele van hen zouden zwanger zijn geraakt. In 2000 ging een van M.'s slachtoffers al naar de politie met haar verhaal, vertelde ze eerder in De Telegraaf. Nadat ze was gewezen op de consequenties van haar aangifte (onder meer een gedetailleerde ondervraging), liet ze het bij een melding.", "published_at": "2019-04-02"}
{"id": 10772711, "title": "Forum vrijwel zeker niet in bestuur", "text": "Noord-Holland De kans is klein dat Forum voor Democratie in het bestuur komt van Noord-Holland. Volgens informateur Hans Smits, die door Forum was ingeschakeld om een coalitie te onderzoeken, zijn de verschillen met de andere partijen te groot. Dit heeft Smits de Provinciale Staten maandag laten weten, na gesprekken met alle partijen. Grootste struikelblok is het klimaatbeleid. Volgens Smits is de kans op overeenstemming tussen Forum en andere partijen 'zeer gering, zo niet onmogelijk'.", "published_at": "2019-04-02"}
{"id": 10772713, "title": "President Bouteflika stapt nog in april op", "text": "Algerije De Algerijnse president Abdelaziz Bouteflika heeft maandag laten weten dat hij nog voor 28 april zijn functie neerlegt. De 82-jarige president, die zich al jaren nauwelijks meer in het openbaar vertoont na een hersenbloeding, stond onder zware druk. Wekenlang is er gedemonstreerd tegen zijn plan nog een keer aan de verkiezingen mee te doen. Zijn positie werd onhoudbaar nadat de legerleiding zich tegen hem had gekeerd. Legerleider Ahmed Gaïd Salah schaarde zich achter de demonstranten en riep Bouteflika op onmiddellijk plaats te maken. Ook de regeringspartij FLN nam afstand van de bejaarde president. Bouteflika, die sinds zijn hersenbloeding in 2013 bijna niet meer kan praten, is al 20 jaar aan de macht. Hij had eerder deze maand al laten weten dat hij toch niet zou meedoen aan de presidentsverkiezingen die in april zouden worden gehouden. Maar hij wilde pas aftreden na het aannemen van een nieuwe grondwet. Die eis heeft hij laten vallen, nu al het fundament onder zijn bewind is weggeslagen. Bouteflika zal na zijn aftreden tijdelijk worden opgevolgd door Abdelkader Bensalah, de voorzitter van de Raad van de Natie, de Eerste Kamer van Algerije.", "published_at": "2019-04-02"}
{"id": 10772810, "title": "Homopriester geschorst na schenden van celibaat", "text": "Bisschop Jos Punt van het bisdom Haarlem-Amsterdam heeft priester Pierre Valkering (57) van de Amsterdamse Vredeskerk verzocht tijdelijk zijn functie neer te leggen. Aanleiding is de openhartige biografie die Valkering zondag na een mis presenteerde over zijn homoseksualiteit. 'De bisschop waardeert het dat hij in zijn boek eerlijk zijn opvattingen en leefwijze bekendmaakt, maar kan niet anders dan van hem te vragen vanaf heden zijn priesterlijke taken voorlopig neer te leggen en een bezinningsperiode in te gaan', schrijft Punt in een reactie aan De Gaykrant. 'Over de invulling hiervan zal verder met hem gesproken worden.' Zondag presenteerde Valkering na een feestelijke mis in een afgeladen Vredeskerk zijn biografie ter ere van zijn 25-jarig ambtsjubileum als priester. Gehuld in roze gewaad hekelde hij de zwijgcultuur in de katholieke kerk jegens homoseksuele ambtsgenoten. In het boek schrijft Valkering openhartig over zijn homoseksuele relaties, bezoeken aan de homosauna, dark- rooms, zijn pornoverslaving en rib- en spijkerbroekenfetisj. Een dergelijke 'coming out' is in Nederland, voor zover bekend, nooit eerder vertoond binnen de muren van de katholieke kerk. 'Het feit dat Valkering zich niet aan het celibaat heeft gehouden, iets wat hij nooit zodanig heeft uitgesproken, is voor Punt een breekpunt geweest', zegt Paul Hofman, de woordvoerder van Valkering. Het gaat om een tijdelijke schorsing, benadrukt Hofman. 'Het is nog niet duidelijk of Valkering met onmiddellijke ingang zijn functie neerlegt.' Punt - die al langere tijd op de hoogte is van Valkerings geaardheid - schrijft in zijn reactie dat hij 'overvallen' is door de publicatie van het boek. Hij was van tevoren niet ingelicht over de verschijning ervan. Op eerdere vragen van Punt over hoe Valkering het celibaat beleeft, zei hij volgens de bisschop hier verantwoord mee om te gaan. 'Hij geeft nu publiekelijk onmiskenbaar aan dat hij zijn celibaatsbelofte niet heeft gehouden, en ook niet kan en wil houden', aldus Punt. 'Meer nog dat hij zich ook andere seksuele vrijheden veroorlooft. Dit is voor de rooms-katholieke kerk met een waardige uitoefening van het priesterschap niet verenigbaar.' Punt schrijft verder dat de kerk 'alle begrip heeft voor menselijke zwakheid en de worsteling van iedere mens om te groeien tot heiligheid', maar dat Valkering aangeeft zelfs niet te willen streven naar een geordend celibatair leven. De excentrieke Valkering werd door bisschop Punt al meerdere keren berispt vanwege zijn openhartige gedrag. Toen Valkering in 2016 op het Sint-Pietersplein in Rome persoonlijk een boek aan de paus overhandigde met in het Italiaans vertaalde uitvaarttoespraken voor homoseksuele aidsslachtoffers was Punt 'not amused', zegt woordvoerder Hofman. Valkering schrijft in zijn boek hoe de paus, die hem hartelijk opwachtte, de boodschap meegaf 'hen te groeten'. Hij verwees hiermee naar homoseksuelen, die hij 'in zijn hart meedroeg'. Voor Valkering was deze boodschap het startschot van een persoonlijke missie. Datzelfde jaar blokkeerde Punt de deelname van Valkering aan de Canal Parade in Amsterdam. Valkering was van plan om met een Palestijnse vlag aan boord te stappen van de World Religion Boat, maar werd op het laatste moment door Punt teruggefloten.", "published_at": "2019-04-02"}
{"id": 10770818, "title": "Touroperators gaan meer doen met Slag om Arnhem. Speciale rondleiding voor reisorganisaties om meer (dag)toeristen te lokken", "text": "Touroperators uit binnen- en buitenland gaan het hele jaar door dagtochten en wellicht ook meerdaagse reizen aanbieden naar het gebied waar de bloedige Slag om Arnhem zich in september 1944 heeft afgespeeld. Eén reisorganisatie overweegt reizen specifiek voor scholieren samen te stellen. De Stichting Airborneregion hoopt en verwacht dat toeristen uit binnen- en buitenland vaker per bus of boot naar Arnhem, Driel en Oosterbeek zullen komen om de voormalige slagvelden te bezoeken. Daarom leidde de stichting samen met vertegenwoordigers van Liberation Route Europe vorige week negen touroperators rond om hen te laten zien wat de gemeenten Arnhem, Ede, Overbetuwe en Renkum te bieden hebben. ,,Wij hebben hen enthousiast gemaakt. Het is natuurlijk ook bijzonder. Zo'n mooi gebied met zo'n horrorgeschiedenis\", zegt Marieke van Kessel van Stichting Airborneregion. Touroperator Kras is van plan volgend jaar reizen naar het gebied van de Slag om Arnhem aan te bieden. Datzelfde geldt voor Bike and Boattours, waarvoor Gelderland een belangrijke bestemming is. ,,Gidsen van deze onderneming zijn mee geweest. Zo konden ze kennismaken met de talrijke mogelijkheden in de Airborneregio\", aldus Van Kessel. Andere operators waren onder meer Veenstra Reizen, Battlefield Bustours, BB Tours en Tui. ,,Naar aanleiding van ons bezoek gaan we direct aan de slag met het uitwerken van dagtochten. Die willen we dit jaar nog via onze website en advertenties in dagbladen aanbieden. Als je hier zo rondloopt met een enthousiaste gids is de ervaring overweldigend\", zegt Bouwe Veenstra van Veenstra Reizen uit Buitenpost. Daarnaast wil hij de komende jaren structureel dagtochten aanbieden vanuit het noorden naar de regio Arnhem. ,,We hebben weleens het Airborne Museum Hartenstein aangedaan, maar complete dagtochten naar dit gebied zijn nieuw voor ons.\" Tijdens de rondleiding stond het verhaal van de Slag om Arnhem centraal. Die wordt dit jaar voor de 75ste keer herdacht. Tal van herdenkingsplekken werden bezocht. ,,Om het erfgoed onder de aandacht te brengen en om de touroperators te inspireren vaker deze kant op te komen\", zegt Joël Stoppels, zelf slagveldgids en oprichter van Battlefield Tours. De touroperators bezochten vorige week de droppingszone op de Ginkelse Heide en het uitkijkpunt de Westerbouwing, met zicht op de Rijn die zo'n belangrijke rol speelde tijdens de Slag om Arnhem. Ook de John Frostbrug, de Airbornebegraafplaats en Airborne Museum Hartenstein werden met een bezoek vereerd. ,,We hebben al gehoord dat ze willen inzetten op doelgroepen. Zo komen er tochten voor scholieren, voor ouderen en voor mensen die alles over de Slag om Arnhem willen weten\", zegt Van Kessel. Er zijn al touroperators die op aanvraag dagtochten naar het gebied van de Slag om Arnhem organiseren. In de meeste gevallen krijgen de toeristen dan alleen de John Frostbrug, Airborne Museum Hartenstein en de Airbornebegraafplaats te zien. Frank Baldwin van BB-tours uit Engeland gaat nu 'Tien historische plekken van de Slag om Arnhem die u misschien nog niet kent' aan het aanbod toevoegen. Baldwin: ,,Ik ben tijdens de rondleiding op plekken geweest die ik nog niet kende en die ik graag aan mijn klanten wil laten zien.\"", "published_at": "2019-04-02"}
{"id": 10772113, "title": "Nederlaag. Özcan Akyol Column", "text": "Hoewel de uitslagen openlijk worden betwist, heeft het er alle schijn van dat de AK-partij van de Turkse president Recep Tayyip Erdogan een gevoelige nederlaag heeft geleden. De lokale verkiezingen van afgelopen weekend pakten niet in zijn voordeel uit: de burgemeestersposten van de drie grootste steden, Istanboel, Ankara en Izmir, zijn een prooi geworden voor kandidaten van de grootste oppositiepartij (CHP). Procentueel blijft de club van de president, verspreid over het hele land, nog steeds de allergrootste, mede dankzij een alliantie met de nationalisten, maar in de praktijk wankelt zijn machtspositie én het vertrouwen van een aanzienlijk deel van de bevolking. Wat menigeen jaren geleden heeft voorspeld, lijkt nu bewaarheid te worden: op ideologisch niveau had Erdogan weinig te duchten van zijn tegenstrevers, vooral omdat hij gans de natie creditcardwelvaart gaf en met grote bouwprojecten en banenplannen harten stal. Maar zijn grootste troef, de economische welvaart, al dan niet cosmetisch in elkaar geknutseld, keert nu als een boemerang terug in zijn gezicht. De Turkse lira beleeft een flinke crisis. Er was inflatie en nota bene groenteboeren werden, zonder ironie, bestempeld als terroristen, omdat ze hun prijzen flink zouden opdrijven, terwijl de bevolking in financieel zwaar weer verkeerde. Dat was niet alles: de werkloosheid steeg naar 35 procent en de economische recesisie was compleet. Desondanks bleef de president vijandbeelden creëren en wist hij de schuld van alle problematiek bij anderen neer te leggen. De Turkse burgers in de belangrijkste grote steden lieten dit weekend merken dat ze niet langer in de fabeltjes trappen. Als puntje bij paaltje komt, weegt het eigen economische belang zwaarder dan gevoelens van nationalisme - niets menselijks is de Turken vreemd. Bovendien: er staan in Turkije genoeg (centrum)rechtse politici klaar om in het gat te springen dat ontstaat, voor het geval de AK-partij deze crisis niet overleeft. Er wordt openlijk gespeculeerd over nieuwe partijen. Alle ogen zijn kortom op Erdogan gericht. Als hij weer vat op de economie krijgt, zal hij ongetwijfeld zijn populariteit terugwinnen. Maar om dat te bewerkstelligen, moet hij eerst zijn eigen fouten erkennen én hulp bij anderen zoeken. Laten dat nou niet bepaald zijn sterkste eigenschappen zijn.", "published_at": "2019-04-02"}
{"id": 10772451, "title": "Missen. Column Thomas verbogt", "text": "Gebeurde er gisteren nog wat op 1 april, ik bedoel iets 1 aprillerigs, privé? Paar jaar geleden wel. Met twee collega's moest ik iets doen in een theater. Een van hen wees op een lege parkeerplaats en vroeg of ik er even op wilde staan. Haar auto stond een paar straten verder 'volstrekt fout geparkeerd'. Ging ze die even halen. Het duurde langer dan me strikt noodzakelijk leek, ik moest minstens een keer of vijf met rare gebaren duidelijk maken dat de plek waarop ik stond niet vrij was. Ah, daar was ze weer, op de fiets en riep lachend: ,,Wat sta je daar op 1 april?\" Er zijn foto's van. Vond ik het leuk? Helemaal niet. Ik houd niet van dan soort humor. Maar toch? Maar toch wat? Terwijl ik geen zin heb slachtoffer te worden van een 1 april, vraag ik me af of er iets voorbij is. Ja, natuurlijk je kindertijd waarin de onderwijzer je opdroeg bij de drogist een flesje ooievaarskuitenvet te kopen. Maar er kwam toch ook een tijd daarna? Hier hoort een andere vraag bij: ben ik er nog wel zoals ik er een tijdje terug was? Week of twee geleden was er op de snelweg huiswaarts een duchtige alcoholcontrole. Een agent gebaarde dat ik de fuik gewoon mocht passeren, ik hoefde niet eens gecontroleerd te worden. Misschien was het hartstikke helder dat ik enorm alcoholvrij reed, maar toch. Vorige week was er een feestje waar ouderwets gedanst werd. Het was daar bekend dat ik er qua mezelf niet van houd, verder heb ik er écht geen bezwaar tegen, maar toch: niemand stelde voor dat ik 'gezellig' meedeed. Dat is ooit wel honderd keer tegen me gezegd. Je gaat dat dan missen. Ik maak er verder geen werk van, hoef niet naar een talkshow om over deze kwestie lekker leeg te lopen, maar toch, maar toch.", "published_at": "2019-04-02"}
{"id": 10772466, "title": "Nummer 1-hit voor Achterhoeks duo: 'Langzaamste hits zijn de grootste'. top 40 hit", "text": "Sinds vrijdag prijkt 'Als het avond is' van muziekduo Suzan en Freek bovenaan de Top 40, de eerste nummer 1-hit voor de Achterhoekse artiesten. Het liedje deed er 17 weken over om de toppositie te bereiken, een record. Volgens kenners is dat juist een compliment. Volgens Radio 10-dj Gerard Ekdom is de kracht van Als het avond is de 'geweldige melodie'. ,,Die verveelt niet en gaat in je kop zitten. Bovendien gaat het over een verbroken relatie en dat spreekt altijd een hoop mensen tot de verbeelding.\" De Arnhemse producer Emile Hartkamp, die onder meer Heb je even voor mij voor Frans Bauer schreef, sluit zich daarbij aan. ,,Suzan en Freek vertellen met Als het avond is een lief verhaaltje. Het is no-nonsense, zonder kapsones. Ik denk dat het nummer opvalt door zijn slimme productie, mooie woordkeuzes, en de tweeklank van het mannetje en het vrouwtje. Het zouden je buurmeisje en buurjongen kunnen zijn, waardoor het heel aandoenlijk is om samen te horen.\" Twarres Hartkamp trekt een parallel met een eerder succesvol duo, Twarres. ,,Hoewel dat een ander fenomeen was omdat zij in het Fries zongen, maar die kwamen voor Nederland ook vanuit het niets. Dat was ook zo aandoenlijk, die tweeklank. Wat Suzan en Freek nu doen is nationaler, omdat we dit allemaal beter kunnen verstaan. Het is je moedertaal. Het is niet alleen meer de klank van de stem, maar ook het verhaaltje komt meteen binnen omdat het Nederlands is. Muziek is emotie, en als het goed is en je raakt, dan is het goed.\" Dat het nummer er 17 weken over gedaan heeft om op nummer 1 te komen, is volgens de Arnhemmer 'de mooiste weg die je kunt bewandelen'. ,,Want dat betekent dat je al ruim vier maanden hoorbaar en zichtbaar bent, en ook dat het nog wel een maand of twee kan duren voordat het wegebt. En dat is vandaag de dag, in de snelle-muziek-tijd, waar de ene single de andere single opvolgt bij artiesten, heel bijzonder.\" Dj Gerard Ekdom is het daarmee eens. ,,Dat zo'n liedje pas na maanden op de eerste plaats terechtkomt is apart, maar komt omdat nu elke radiozender in Nederland het heeft opgepikt en dus het grote publiek het nu pas écht heeft ontdekt. Langzaamste hits zijn de grootste!\"", "published_at": "2019-04-02"}
{"id": 10771630, "title": "Na 123 jaar is Blokker niet meer van de familie Blokker. Retail overname", "text": "De redder van de winkelketen Blokker was dichterbij dan de familie dacht. Hun eigen ceo heeft het imperium nu overgenomen. Wie gaat winkelketen Blokker redden? Die vraag werd in december 2018 actueel toen de familie Blokker (lees: Ab en zijn schoonzus Els Blokker) besloot de huishoudwinkels van de hand te doen. Gisteren was het zover. Zo'n 123 jaar nadat Jacob Blokker in Hoorn met zijn Goedkoopen IJzer- en Houtwinkel de basis had gelegd van de keten, verkoopt 'de familie' haar aandelen. Nieuwe eigenaar is Michiel Witteveen (65), ceo van Blokker. Witteveen kreeg nota bene van Ab en Els Blokker de opdracht mee het bedrijf zo goed mogelijk te verkopen. Er waren gegadigden, zeker. Blokker-woordvoerder Ingo Heijnen (Witteveen wil de media zelf niet te woord staan) rept over twaalf bedrijven die belangstelling toonden in de winkels, die bij de Nederlandse consument vooral bekend staan om potten, pannen, glazen en schoonmaakmiddelen. Het gros bestaat uit investeringsmaatschappijen uit binnen- en buitenland. Bedrijven waar de familie Blokker eigenlijk niet op zit te wachten. Ingewijden melden dat Ab en Els (elk voor 50 procent aandeelhouder) vrezen dat zo'n maatschappij hun toch al danig afgeslankte Blokker-imperium verder uitkleedt en dat er nogmaals tientallen winkels de deuren moeten sluiten. Op de shortlist van overnamekandidaten staat op een gegeven moment ook de eigen topman: Michiel Witteveen. Sinds 2017 staat hij op de loonlijst van Blokker, eerst als lid van de raad van commissarissen en na het gedwongen vertrek van Casper Meijer schuift Witteveen door naar de ceo-positie. Volgens Blokker-woordvoerder Heijnen staat de overname van alle aandelen alleen op naam van Witteveen. Of er nog meer investeerders zijn die de zakenman helpen, is niet bekend. ,,Witteveen zelf is niet onbemiddeld, hij stopt veel eigen vermogen in de overname'', aldus Heijnen. En, ook niet onbelangrijk, de ondernemer krijgt een behoorlijke bruidsschat mee van de familie. Hoeveel wil de Blokker Holding niet bekendmaken, maar dit bedrag loopt in de tientallen miljoenen euro's. ,,Dit is een dag met gemengde gevoelens. Aan de ene kant is de familie blij dat er een koper is in wie ze vertrouwen heeft. Ze kennen elkaar al dertig jaar, ze weten wat ze aan elkaar hebben. Onze medewerkers hoeven niet bang te zijn dat er op korte termijn wordt gesneden in personeels- en winkelbestand. Die garantie kun je niet voor eeuwig geven, maar voor de familie is het een geruststelling dat Witteveen het overneemt. Aan de andere kant komt er vanaf vandaag een einde aan een familietraditie van 123 jaar. Dat is wel even een dingetje, ja. De naam Blokker gaat niet verloren op de winkelgevels, maar er is niet langer een Blokker-telg verbonden aan de winkels'', vertelt Heijnen. Witteveen komt uit een echte ondernemersfamilie. Meindert, de overgrootvader van Michiel, stond in 1883 aan de basis van de gelijknamige damesmodeketen. Het was Michiel zelf die die formule vele jaren later nieuw leven inblies en uiteindelijk eind jaren negentig van de hand deed. De keten werd in 2017 failliet verklaard. Ook Michiels vader Joop Witteveen bouwde een retailimperium op, met de oprichting van damesmodeformule Claudia Sträter in de jaren 60. Michiel zelf begon zijn carrière in vastgoedfuncties bij C&A en Blokker. Dankzij de verkoop van het familiebedrijf streek hij volgens retailtrends.nl een aardig bedrag op. Zijn vermogen werd in 2012 en 2013 door Quote geschat op 28 miljoen euro. Ook als investeerder in andere retailbedrijven is Witteveen geen nieuweling. Eind jaren 80 begon hij samen met zijn vriend Michiel Herter een investeringsbedrijf. Het duo bouwde in de jaren 90 een portfolio op met modezaken als McGregor, Janse, Stad Parijs en Sissy-Boy. Nadat hij en zijn compagnon de samenwerking eind jaren 90 hadden verbroken, nam Witteveen nog een belang in de Nederlandse speelgoedwinkels van Toys 'R' Us. Deze eeuw investeerde hij onder meer in verschillende V&D-panden en werd hij commissaris bij kledingketen Scotch & Soda. Het contact met Blokker ontstond al in de jaren 80, toen Witteveen op de afdeling vastgoed actief was. Ook bij verschillende vastgoeddeals trok hij samen op met de familie Blokker. Nu is Witteveen in één klap de machtigste man van de huishoudwinkels. Aan hem de taak om het concern financieel gezond te maken. Hard nodig na het rampjaar 2017. In dat jaar leed moederbedrijf Blokker Holding 344 miljoen euro verlies. Vorig jaar ging het volgens Heijnen al een stuk beter. ,,We verkochten in 2018 10 procent meer dan het jaar ervoor. We maken nog geen winst, maar het gaat vooruit.'' Jaarcijfers over 2018 zijn door de holding nog niet bekendgemaakt. Blokker lanceerde in 2018 een driejarenplan om de verkoop van huishoudelijke artikelen weer winstgevend te maken. Een plan dat door Witteveen is opgesteld. De ruim vierhonderd winkels worden weer 'gezelliger en voller' gemaakt. Witteveen vertelde vorig jaar september in NRC Handelsblad dat de radicale transformatie van drie jaar geleden verkeerd is uitgepakt. In 2016 lanceerde Blokker een reclamecampagne met de Amerikaanse Sex and the City-actrice Sarah Jessica Parker. Tegelijkertijd werden de winkels verbouwd en vol gelegd met veel duurdere spullen van merken die de Bijenkorf ook verkoopt. ,,Dat was gewoon niet des Blokkers. Wij zijn er voor de middle-of-the- road-Nederlander. Toen waren we ineens 30 procent van de klanten kwijt'', aldus Witteveen in NRC Handelsblad. Inmiddels liggen er geen zes-, maar achtduizend artikelen in de winkels en lijkt het erop dat de klant van weleer de weg naar zijn 'oude vertrouwde' Blokker weer heeft gevonden. Vanaf nu moet Witteveen het zien te rooien zonder de bekendste retailfamilie van Nederland.", "published_at": "2019-04-02"}
{"id": 10771635, "title": "Onze netwerken snelst van de wereld", "text": "Nergens op de wereld zijn mobiele netwerken zo goed en snel als in Nederland. Dat concludeert het Duitse P3 in zijn jaarlijkse netwerktest. T-Mobile wint met de hoogste score ooit toegekend, maar KPN en Vodafone scoren nauwelijks minder. Inspecteurs van P3 reisden tussen medio februari en begin maart kriskras door Nederland, uitgerust met enkele Samsung Galaxy's S9, waarbij ze de bel- en internetkwaliteit in de auto, trein en te voet testten. Met de auto werden 21 steden en 31 kleinere plaatsen aangedaan; in totaal legden inspecteurs bijna 6500 kilometer af. Overal telefoneerden ze, werden webpagina's geopend, bestanden gëupload en gedownload en YouTubevideo's afgespeeld. Alle drie providers krijgen het predikaat uitmuntend van het in Aken gevestigde P3. Van de duizend toe te kennen punten behaalt T-Mobile er liefst 977. De provider wint voor de vierde keer op rij en met de hoogste score ooit ergens toegekend door P3. KPN en Vodafone scoren met 961 en 959 punten nauwelijks lager. Hun prestaties zijn vrijwel identiek, constateert P3. Waar Vodafone het iets beter doet bij mobiel surfen en tijdens wandelingen, is KPN beter in bellen. De test van P3 geldt als toonaangevend in de branche. Het Duitse bureau doet de test inmiddels in tachtig landen. Topman Hakan Ekmen spreekt van 'verbazingwekkende resultaten' van de Nederlandse providers. ,,T-Mobile's score is zelfs de hoogste die we ooit gemeten hebben in de wereld.'' Hij feliciteert het Nederlandse publiek. ,,In alle gevallen hebben ze de keuze uit excellente providers.'' KPN, T-Mobile en Vodafone krijgen eveneens felicitaties. ,,Zij behalen gemiddeld het beste landenresultaat in onze geschiedenis.'' Dat Nederland zo hoog scoort qua mobiele dekking, is niet zo vreemd. Ons land is ideaal voor providers: grotendeels vlak en sterk verstedelijkt, met weinig afgelegen gebieden. De Nederlandse 4G-netten zijn bovendien relatief nieuw; providers hebben er afgelopen jaren miljarden in geïnvesteerd. Zo bouwde T-Mobile zijn netwerk volledig opnieuw op, een investering waar het bedrijf nu al enkele jaren van profiteert. Desondanks ziet P3 kleine punten van verbetering. In de trein scoren alle providers minder, met name qua data. Tele2 In de test van 2019 is Tele2 niet langer meegenomen. Tele2 bestaat weliswaar nog als merk, maar is afgelopen jaar overgenomen door T-Mobile. P3 test enkel operators met een eigen netwerk. In dit verband deelt het bureau nog een compliment uit aan T-Mobile. ,,Het moet opgemerkt worden dat de recente aankoop en integratie van Tele2 niet heeft geleid tot merkbare verslechteringen, iets wat niet vanzelfsprekend is bij het samengaan van mobiele netwerken.''", "published_at": "2019-04-02"}
{"id": 10771795, "title": "Van het duurste schilderij ter wereld ontbreekt elk spoor. Kunstwereld slaat alarm over 'Salvator Mundi' van Da Vinci", "text": "Het moest dé trekker worden van het Louvre Abu Dhabi: de Salvator Mundi, het duurste schilderij ter wereld, toegeschreven aan Leonardo da Vinci. Maar de expositie van het stuk werd zonder verklaring gecanceld. In de kunstwereld rijst nu de vraag: waar is de Salvator Mundi eigenlijk gebleven? Het Jezus-schilderij werd in november 2017 geveild voor 450 miljoen dollar (ongeveer 397 miljoen euro) bij Christie's in New York. Hiermee was het volgens het veilinghuis het duurste schilderij ooit verkocht op een veiling. Christie's maakte later bekend dat de anonieme koper een Saoedische prins was, Bader bin Abdullah, een vertrouweling van kroonprins Mohammed bin Salman. Hij zou het eigenlijk namens hem hebben gekocht: de kroonprins wilde geen aandacht trekken met de extravagante aankoop. Het bevriende Abu Dhabi kondigde kort daarna aan dat hun gloednieuwe museum het werk mocht tentoonstellen vanaf september 2018. De Golfstaat, die 1 miljard euro aan Frankrijk betaalde om de naam van het Parijse Louvre te mogen gebruiken, jubelde dat het tentoonstellen van de Salvator Mundi hun 'geschenk aan de mensheid' zou zijn. Maar de expositie werd voor onbepaalde tijd afgelast. Het Louvre Abu Dhabi weigert elk commentaar. Museummedewerkers zeggen geen idee te hebben waar het topstuk is. Het Louvre in Parijs tast ook in het duister. En dat terwijl het museum het werk dolgraag wil lenen voor een tentoonstelling dit najaar, rond de vijfhonderdste sterfdag van Leonardo da Vinci. De Franse overheid, eigenaar van het Louvre, hoopt dat het schilderij op tijd wordt gevonden. Da Vinci-experts slaan nu alarm in The New York Times. ,,Het is oneerlijk kunstliefhebbers een meesterwerk van zulke klasse te ontzeggen'', zegt Dianne Modestini, hoogleraar aan het New Yorkse Instituut voor Beeldende Kunst. Zij heeft het schilderij gerestaureerd. Kunsthistoricus Martin Kemp noemt het werk de religieuze variant van de Mona Lisa. Met de vraagtekens komen ook de speculaties. Is Mohammed bin Salman gewoonweg van gedachten veranderd en wil hij het doek voor zichzelf houden? En: is het wel écht een schilderij van Da Vinci? Feit is dat het kunstwerk al vóór de miljoenenveiling controversieel was. Pas sinds 2005 wordt aangenomen dat het werk van de meester-schilder is. Het was flink overschilderd en Modestini had er een zware kluif aan de Salvator Mundi te herstellen. Het ziet er niet uit als een 'typische' Da Vinci, stellen kunstkenners. Bovendien heeft Modestini het werk zó grondig gerestaureerd dat het net zo goed háár werk als dat van Da Vinci zou zijn, zeggen anderen; een claim die zij overigens afdoet als 'complete onzin'. Als het een nepperd blijkt te zijn, dan kan de koper zijn geld terugkrijgen van het veilinghuis. Maar, schrijft The New York Times, er is voor de verkoop al zo veel gezegd en geschreven over de echtheid dat het moeilijk zou zijn te bewijzen dat het geen authentieke Da Vinci is. En toegeven dat je bijna 400 miljoen euro hebt betaald voor nep is gezichtsverlies. Daar zou de kroonprins voor willen waken.", "published_at": "2019-04-02"}
{"id": 10772704, "title": "Ernst Jan Rozendaal Statentram. Column", "text": "Als ik het goed begrijp, zijn de meest besproken onderwerpen in het presidium van Provinciale Staten - het overleg van de fractievoorzitters met de commissaris van de Koning - de iPads en de parkeerplaatsen van de volksvertegenwoordigers. Ik vind dat wel een geruststellende gedachte. Vooral die parkeerplaatsen schijnen een dingetje te zijn. Als dat het ingewikkeldste probleem is van de afgelopen vier jaar, gaat het hartstikke goed met Zeeland. Tijdens het afzwaaien van de oude Staten, vorige week, stak iedereen de loftrompet over hoe alle politieke partijen samenwerken. En terecht. De Tractaatweg en de Sloeweg (zo goed als) zijn aangelegd, de tol voor de tunnel is verlaagd, er zijn tientallen miljoenen euros binnen gehengeld - uit Den Haag en uit andere provincies - zodat het huishoudboekje weer op orde is en zelfs de gecompliceerde schoonmaak van de zwaar vervuilde fosforfabriek Thermphos is geregeld. Goed beschouwd zit de provincie nog maar met twee dingen in haar maag: een onverkoopbare kerncentrale en de parkeerplaatsen van de Statenleden. Het parkeerprobleem is me niet helemaal duidelijk. Wel zie ik Statenleden geregeld afgunstig kijken als ik mijn Golfje het Abdijplein op stuur en voor de deur van de Statenzaal neerzet. ,,Kan dat zomaar?\", vraagt er wel eens een, als hij van het Damplein komt aangewandeld, waar hij net de parkeermeter heeft volgegooid. ,,Zo zie je maar weer dat de pers het belangrijkste is in onze democratie\", antwoord ik dan pesterig. Ik heb eens nagedacht over een oplossing. De Statenleden willen zich vaker in de provincie laten zien, hebben ze vrijdag afgesproken. Laat ze gratis parkeren aan de rand van de stad, zou ik zeggen, en huur de Paardentram om ze als groep naar de Abdij te vervoeren, waar het carillon van de Lange Jan ondertussen de Statenvergadering aankondigt. Twee vliegen in één klap: de Statentram.", "published_at": "2019-04-02"}
{"id": 10772705, "title": "Reclassering in verlegenheid", "text": "De ISD-maatregel - een verblijf van twee jaar in een inrichting voor veelplegers - die de officier van justitie in Middelburg gisteren tegen de 28-jarige Middelburger D. T. eiste, was niet waar T. op zat te wachten. De Middelburger, die terecht stond voor twee geweldsuitbarstingen, kon zich nog wel vinden in een voorwaardelijke ISD, maar dat zag de reclassering helemaal niet zitten. Op 14 juli, in het holst van de nacht, kreeg de zwaar aangeschoten T. het na een woordenwisseling op de Markt in Middelburg aan de stok met een plaatsgenoot. De plaatsgenoot belandde door geduw op de grond en kreeg van T. enkele rake klappen. Tijdens de jaarwisseling in Vlissingen had T. ook te diep in het glas gekeken en opnieuw kreeg hij het met iemand aan de stok. Ook nu deelde hij klappen uit, en kneep de keel van het slachtoffer dicht. Deze verloor kort het bewustzijn en T. nam de benen. Ook omdat T. een imposante waslijst aan delicten op zijn cv heeft staan en omdat hij voldoet aan de criteria (drie onherroepelijke vonnissen binnen vijf jaar) om een ISD op te leggen, was dat volgens de reclassering hét middel om T. naar een beter leven te leiden. Alleen bleek het advies gestoeld op oude rapportages, was er slechts even met de onwillige T. zelf gepraat, waren er geen deskundigen of mensen in de omgeving van T. geraadpleegd. Op indringende vragen van de rechters bleef de reclasseringsmedewerker om de hete brij heen draaien en kwam niet met een helder antwoord op de vraag 'waarom er geen recent onderzoek was gedaan' en waarom het toch écht absoluut nodig was dat T. de ISD-maatregel moest worden opgelegd. T.'s raadsman stelde dat celstraf gelijk aan het voorarrest (104 dagen) plus drie maanden voorwaardelijk én ambulante behandeling een passende straf zou zijn. Uitspraak: 15 april.", "published_at": "2019-04-02"}
{"id": 10772706, "title": "Touringcar helpt politie bij smartphonecontrole", "text": "De politie gaat van april tot september vanuit een touringcar extra controleren op het gebruik van smartphones achter het stuur. De controles worden gehouden in Zeeland en Noord-Brabant. Volgens de politie is het gebruik van smartphones achter het stuur een van de grootste ergernissen in het verkeer en ook nog eens heel gevaarlijk. Daarom is besloten daar tot september extra op te controleren. Dat wordt gedaan vanuit een touringcar. De agenten zitten daarin hoog en kunnen zo goed in zowel auto's als vrachtwagens kijken. De bus wordt gevolgd door agenten in onopvallende auto's en op motoren. Als vanuit de bus gezien wordt dat een chauffeur bezig is met een smartphone, wordt die informatie doorgegeven aan agenten die de chauffeur staande houden en bekeuren. ,,Deze manier van controleren is in andere delen van ons land al erg effectief, maar is ook zeker noodzakelijk gebleken\", aldus de politie. Naast een bekeuring krijgt de bestuurder ook uitleg over het gevaar van smartphonegebruik achter het stuur. De touringcar rijdt verspreid over de controleweken door Zeeland en Brabant. Tegen andere verkeersovertredingen wordt ook opgetreden. De politie hoopt zo de verkeersveiligheid te vergroten en het aantal slachtoffers in het verkeer te verminderen. Het project sluit aan bij de verkeerscampagne tegen afleiding in het verkeer 'Rij Mono'. Voor deze handhavingsacties werken de politie-eenheden Zeeland-West-Brabant en Oost-Brabant, de provincies Zeeland en Noord-Brabant en Rijkswaterstaat Zuid-Nederland samen.", "published_at": "2019-04-02"}
{"id": 10772879, "title": "Vondst fossielen toont sterfdag van dinosauriërs", "text": "De vondst van een fossiele begraafplaats in North Dakota (VS), geeft spectaculaire informatie prijs over de meteorietinslag die bijna 66 miljoen jaar geleden het einde betekende van de dinosauriërs. Het is de allereerste keer dat er aardlagen zijn blootgelegd van de dag van de inslag. Op basis hiervan schetsen de Amerikaanse paleontoloog Robert DePalma en zijn deels Nederlandse team een bijzonder beeld van de inslag die 75 procent van al het leven op aarde uitroeide. De plek in Hell Creek blijkt te zijn ontstaan slechts minuten na de fatale inslag van de meteoriet op schiereiland Yucatan in Mexico. Het enorme brokstuk zorgde voor een 'tsunami-achtige' golf in een binnenzee. Duizenden vissen werden op het land gesmeten, zij strandden op een zandbank waar ze bekogeld werden met glazen kraaltjes (tektieten). De vissen werden met zoogdieren, insekten en zelfs een dinosaurus begraven onder modder. De stortvloed van rotsen, fijn zand en tektieten duurde 10 tot 20 minuten voordat een tweede grote golf de dieren bedekte met meer grind, zand en fijn sediment. Daar lagen zij 66 miljoen jaar begraven totdat ze werden blootgelegd door DePalma en zijn team. Het gaat om dieren van alle soorten en maten. Van micro-organismen, insecten tot zoogdieren, waaronder een gedeeltelijk karkas van de dinosaurus Triceratops. De Nederlandse onderzoeker Jan Smit zegt tegenover Scientias.nl dat het hier gaat om 'onomstotelijk bewijs dat dinosaurussen nog leefden ten tijde van de verwoestende inslag'. ,,Op geen enkele plek op aarde kun je zo'n verzameling vinden die bestaat uit een groot aantal soorten van verschillende leeftijden en die allemaal tegelijkertijd, op dezelfde dag stierven'', zegt DePalma.", "published_at": "2019-04-02"}
{"id": 10773075, "title": "Feyenoord ontbeert een kapitein aan het roer", "text": "Feyenoord oogt binnen, maar ook buiten de lijnen stuurloos. Vrijwel alle kopstukken vertrekken volgende maand. Wie pakt de leiding om de club sportief op de rails te zetten? Kees Jansma presenteerde zondagavond bij Studio Voetbal enkele namen van het Feyenoord-lijstje om technisch directeur Martin van Geel op te volgen. Veel enthousiaste reacties leverden die drie kandidaten niet op. Niet Max Huiberts, die volgens ingewijden AZ nog niet wil inruilen voor een club uit de traditionele top drie, maar Jordy Zuidam (FC Utrecht), Ferry de Haan (Excelsior) en Joris Mathijsen (Willem II) zouden op het lijstje van algemeen directeur Jan de Jong staan. Drie bescheiden namen die symboliseren wat Martin van Geel zo werd nagedragen. Klein denken, acteren als een subtopper, de lat laag. Hoe knap het werk van Zuidam, De Haan en Mathijsen ook mag zijn geweest. Feyenoord heeft meer dan ooit behoefte aan een strakke hand, een ware regisseur op technisch vlak. Aan iemand ook die boven alle partijen staat. En vooral aan iemand die gezag uitstraalt. De trainer, de technisch directeur en de aanvoerder zijn bezig aan de laatste weken en dat voel je. Dan neemt het gezag doorgaans in sneltreinvaart af. Wie neemt de leiding in de Kuip? Jaap Stam is aangesteld als trainer, maar de opvolger van Van Bronckhorst heeft nog een klus te klaren met PEC Zwolle. Aanvoerder Robin van Persie wil nog zeven mooie wedstrijden spelen. En dan lijkt hij afstand te willen nemen. De topscorer aller tijden hapte nog niet toe op het aanbod om spitsentrainer te worden. En de ervaren krachten lijken voor te sorteren om Feyenoord te verlaten, met de internationals Nicolai Jørgensen en Tonny Vilhena voorop. Van vrijwel alle andere ervaren krachten die het in zich hebben om Feyenoord op sleeptouw te nemen, kun je jezelf afvragen of het raadzaam is ze in de Kuip te houden. Denk aan Jan-Arie van der Heijden, Jens Toornstra, Kenneth Vermeer, Sven van Beek en Eric Botteghin, jongens die al vaak op de bank zaten. Gezag Iemand moet het roer in handen nemen. Gezag uitstralen. Steven Berghuis passeren leek een daadkrachtig besluit van Van Bronckhorst. Maar zijn medespelers zagen de rechterspits in Utrecht als morele winnaar uit de tweestrijd komen. De international zette het leugentje om bestwil van Van Bronckhorst voor de camera's recht, liet zien dat Feyenoord niet zonder hem kan en bagatelliseerde het akkefietje dat de aanleiding vormde tot de straf. Toen Van Bronckhorst in januari aankondigde te stoppen, vertelde algemeen directeur De Jong club dat de beleidsbepalers geen haast hadden met een opvolger. Om een opvolger voor Van Geel te strikken, is wel haast geboden. Feyenoord moet aan de hand van de nieuwe man de selectie met bescheiden middelen van vers bloed voorzien. Feyenoord moet een visie voor de langere termijn bepalen. De jeugdopleiding is speerpunt nummer één. De nieuwe technisch directeur moet óók daar zijn stempel op drukken. En als de club met het tweede wil instromen in de voetbalpiramide moet daar snel werk van worden gemaakt. President-commissaris Toon van Bodegom ontpopt zich als iemand die wil doorpakken en harde beslissingen niet schuwt. Maar de succesvolle zakenman heeft alleen een voetbaltechnische achtergrond bij de amateurs van Den Hoorn. Die bagage heeft de technische commissaris Sjaak Troost wel. De ex-speler van Feyenoord zou de touwtjes in handen kunnen nemen.", "published_at": "2019-04-02"}
{"id": 10773095, "title": "Veerhoeve steeds leger. Laatste seizoen Enkeling vastbesloten deze zomer te blijven", "text": "Het toeristenseizoen mag dan voor de deur staan, het is de vraag of het op camping De Veerhoeve in Wolphaartsdijk nog een gezellige zomer gaat worden. Vanuit de lucht is goed te zien dat vele tientallen eigenaren hun stacaravan al hebben laten weghalen. Toch zijn er ook gasten die vastbesloten zijn de komende vakantieperiode nog door te brengen op de camping. De aankomende zomer wordt de allerlaatste op De Veerhoeve. Een klein jaar geleden kregen alle vaste gasten tot hun ontsteltenis te horen dat ze eind 2019 moeten zijn vertrokken met hun stacaravan. Protesten bij onder meer de gemeente en de provincie hebben het tij niet kunnen keren. Eigenaar Leisure2B wil op het schoongeveegde terrein van De Veerhoeve een vakantiepark met huisjes en bijbehorende voorzieningen als een zwembad realiseren. Het park krijgt de naam Veerse Kreek. De start van de verkoop van de huisjes staat gepland voor eind mei. Op zaterdag 25 en zondag 26 mei zijn er twee verkoopdagen. Roompot wordt straks de verhuurder en exploitant van het nieuwe vakantiepark. Verontwaardiging Er staat de komende jaren wellicht heel wat te gebeuren in het recreatiegebied bij Wolphaartsdijk. In een visie van de gemeente staan onder meer plannen voor vakantieappartementen, een camperpark en buitendijks gelegen lodges. Plannen die niet door alle inwoners van Wolphaartsdijk met open armen worden ontvangen. Ook de rigoureuze ontruiming van De Veerhoeve zorgde voor verontwaardiging, maar het bestemmingsplan staat de plannen van Leisure2B toe. De gemeenteraad van Goes heeft, toen ze de uitbreiding van De Veerhoeve goedkeurde, zonder het te beseffen ook de komst van huisjes op het bestaande park mogelijk gemaakt.", "published_at": "2019-04-02"}
{"id": 10775162, "title": "Onderdrukking Oeigoeren doet zich ook in Nederland voelen", "text": "minderheid - Ook in Nederland worden Oeigoeren lastiggevallen door de Chinese overheid, zegt de AIVD. Ondertussen is er vrees voor familieleden die thuis verdwijnen in een van de kampen. Dit is zijn schoonmoeder. De Oeigoer Dilmurat Abdulaziz (40) wijst naar een foto die hij op gekleurd karton heeft geplakt. Sinds april 2018 is ze spoorloos, hij weet bijna zeker dat ze in een Chinees strafkamp zit. Of is overleden. Abdulaziz wijst ook zijn schoonvader aan. Ook hij zit naar alle waarschijnlijkheid vast. Zijn eigen moeder is overleden, zijn vader heeft hij sinds 2017 niet meer gesproken en ook het contact met zijn broer en zus is verbroken. Abdulaziz is een van de ongeveer tweeduizend naar Nederland gevluchte Oeigoeren. Hij groeide op in de Chinese regio Xinjiang, een gebied waar veel Oeigoeren wonen. Het overwegend islamitische volk heeft een eigen taal en cultuur die verwant is aan de Turkse en het streeft naar onafhankelijkheid van de regio, die het Oost-Turkistan noemt. Ze mogen van de Chinese overheid hun taal niet spreken en hun religie niet uitoefenen. Ze worden gediscrimineerd en zonder vorm van proces vastgehouden. Volgens de Verenigde Naties zitten er 1 miljoen Oeigoeren vast in kampen. Maar voorzitter Abdurahman Abdullah (51) van de stichting 'Europa Oost-Turkistan educatie centrum', die zich bezighoudt met behoud van de Oeigoerse cultuur en met de integratie van Oeigoeren in Nederland, zegt dat dat er veel meer zijn. \"Iedere Oeigoer in Europa kent mensen die verdwenen zijn.\" De onderdrukking in China zorgt ook in Nederland voor spanningen. \"Vroeger deden we veel samen met Chinezen\", vertelt hij. \"We zetten handeltjes op of openden restaurants. Maar door de manier waarop China nu omgaat met de Oeigoeren is er veel woede en vermijden mensen elkaar.\" Daar komt bij dat China de Oeigoeren in de gaten houdt, niet alleen in Xinjiang, maar ook in Nederland. Iedereen die elders asiel aanvraagt, wordt beschouwd als verrader. Contact met Oeigoeren buiten China is verboden. Dat de familie van Abdulaziz is verdwenen, zou zomaar een gevolg kunnen zijn van zijn vlucht. Volgens de Nederlandse inlichtingendienst AIVD schrikken de Chinezen er niet voor terug om familieleden van geëmigreerde onderdanen onder druk te zetten om invloed op hen uit te blijven oefenen. Hun bemoeienis zorgt in Nederland voor 'een permanent gevoel van onveiligheid', aldus de AIVD. Abdullah heeft er ervaring mee. Bang wil hij zichzelf niet noemen, maar hij kiest zijn vrienden zorgvuldig. \"Ik ga niet bij iedereen eten\", zegt hij. \"Misschien doen ze wel iets in mijn maaltijd, vergiftigen ze mij. Ik vertrouw niet iedereen.\" Ook Erkim Elkem (38) kan vertellen over intimidatie. Hij laat geluidsfragmenten horen - die net als het gesprek vertaald worden door een tolk. Een onbekende vroeg hem vorige zomer om zijn gegevens in Nederland en die van zijn vrouw en drie kinderen. Hij weigerde. \"Als ze eenmaal beginnen, als ze weten waar je woont, willen ze steeds meer\", zegt hij. \"Dan gaan ze nog meer vragen stellen en dingen eisen.\" Na de mannenstem volgen fragmenten waarin zijn schoonmoeder hem vraagt om door te geven waar het gezin is. \"Ze werd bedreigd\", verklaart Elkim. Vanaf dat moment voelde elk gesprek als een afscheid. Het gezin weet nu niet waar ze is, Elkim vreest het ergste. Hij wordt emotioneel: \"Als je een dier ziet dat mishandeld wordt, wil je toch helpen? Een heel volk wordt van de aarde weggevaagd. Ik snap wel dat Nederland dat niet zomaar kan oplossen, maar we kunnen toch vast wel iets doen?\" Van Abdulaziz weten de Chinezen niet dat hij in Nederland zit, al zal dat na zijn gesprek met deze krant wel veranderen. Toch wil hij de krant in. \"Als je iets erg overkomt en je zwijgt erover, dan blijft het altijd doorgaan.\"", "published_at": "2019-04-03"}
{"id": 10775643, "title": "Fastned vecht op heel druk speelveld", "text": "e-auto's - De snellaadstations van Fastned boeken nog altijd geen winst. Het is ook druk langs de weg met concurrentie uit alle hoeken. Fastned, de keten die snellaadstations voor elektrische auto's exploiteert, blijft met verlies draaien. De stations, te herkennen aan de bekende gele bogen, doken over het afgelopen jaar 6,3 miljoen euro in de min. In 2017 schreef Fastned ook al rode cijfers; toen was het verlies 5 miljoen euro. Wel steeg de jaaromzet met 195 procent tot ruim 1,6 miljoen euro. \"Toch denk ik dat de kosten voor de baten uit gaan\", zegt Maarten Steinbuch, hoogleraar automotive aan de TU Eindhoven. \"Groei kost geld en de grote hausse aan elektrische auto's moet nog komen. Daar komt bij dat Fastned een vergunning heeft voor aantrekkelijke locaties.\" Het bedrijf heeft tenminste tot het jaar 2028 concessies voor 201 snelweglocaties in Nederland. Maar het e-tankbedrijf is niet de enige speler die staat te trappelen om een stukje van de groeimarkt mee te pikken. Nu telt Nederland volgens de Rijksdienst voor ondernemend Nederland 146.691 (deels) elektrische auto's. Die kunnen zich volgens de website van NederlandElektrisch, een platform voor elektrisch rijden, bij 39.200 openbare laadpunten vol laten lopen. Ter vergelijking: Fastned heeft inmiddels zo'n 90 stations in Duitsland en Nederland, gelegen langs snelwegen en in steden, waar elektrische auto's in gemiddeld 20 minuten kunnen opladen. Ouwe fossiele jongens \"De toekomst van al die plekken langs de weg is zich nu volop aan het ontwikkelen\", zegt Michel van Lindert, managing director van de branchevereniging voor elektrisch vervoer, Doet. \"En naast al die publieke laadpunten heb je natuurlijk nog de thuislaadpunten en mengen zich ook partijen als Ikea en McDonald's in de markt. Maar denk ook aan grote clubs als Shell, BP, Total; die ouwe fossiele jongens komen er ook aan.\" Het is volgens Van Lindert daarom onmogelijk te voorspellen welke kant het op gaat en wie de strijd om het elektrisch tanken gaat winnen. Zo wil Fastned dan wel een netwerk van ongeveer 1000 snellaadstations bouwen in Europa, maar wat als een concern met een bestaande, dichte infrastructuur vol gas geeft? Neem restaurantketen McDonald's. Dat sloot onlangs met energiebedrijf Nuon een overeenkomst om op alle 168 locaties van McDonald's drive-in restaurants snellaadpalen te plaatsen met elk twee snellaadpunten. Met een totaal aantal van 37.000 restaurants wereldwijd zou de aanbieder van fastfood wel eens een stevige luis in de pels kunnen zijn van Fastned. Pionier Tesla zit ook niet stil en bouwt aan een indrukwekkend netwerk van superchargers, plekken waar Tesla-rijders in een half uur tijd weer honderden kilometers verder kunnen worden geholpen. Van Lindert juicht de keiharde concurrentie alleen maar toe. \"Gezien de verwachte groei van het elektrische wagenpark heb je al die partijen superhard nodig. Als er veel laadstations uit de grond schieten is dat bovendien goed voor de zichtbaarheid. Wie ziet dat het kan schakelt ook eerder op elektrisch over: zien eten doet eten.\" Wel moet er volgens hem nog heel wat stroom door de kabels vloeien voor er overeenstemming is in prijs en in betaalgemak: \"Duidelijkheid dus over de prijs per laadsessie en betaalgemak bij het laden onderweg in het buitenland.\"", "published_at": "2019-04-03"}
{"id": 10775940, "title": "Verspreiding extremisme wordt grilliger, zegt AIVD. jihadisme terreurdreiging", "text": "De verspreiding van de radicale islam vindt niet langer plaats via een handvol moskeeën en scholen, waarschuwt de AIVD. Ook via minder officiële kanalen als naschoolse lessen Arabisch vinden extremistische ideeën een weg in de maatschappij. De aanslag in Utrecht dik twee weken geleden tekent de grilligheid van de terreurdreiging op dit moment. Die dreiging is onvoorspelbaar en was het afgelopen jaar sinds de moord op Theo van Gogh niet zo concreet, stelt Dick Schoof, directeur van de Algemene Inlichtingen- en Veiligheidsdiensten (AIVD). Ook voor de nabije toekomst voorspelde hij gisteren tijdens de presentatie van het jaarverslag 2018 niet veel goeds. Zo waarschuwt de veiligheidsdienst nadrukkelijk voor de voedingsbodem voor jihadistisch geweld. Onlangs ontstond ophef over het Cornelius Haga Lyceum in Amsterdam, waar volgens de AIVD onder meer sprake was van 'anti-democratische gedragingen'. Maar het verspreiden van radicaal-islamitisch gedachtengoed gebeurt niet meer alleen via een handvol gevestigde moskeeën of scholen. Het aanbod is inmiddels wijdvertakt, stelt de AIVD. Ook via minder officiële kanalen als naschoolse lessen Arabisch of over de islam vinden extremistische ideeën een weg in de maatschappij. \"Het gebeurt niet gesubsidieerd, en dus niet gereguleerd. Dat baart zorgen\", aldus Schoof. Het risico is dat met name jongeren vervreemden van de samenleving als zij met het gedachtengoed in contact komen. Op lange termijn komt de sociale cohesie daardoor onder druk te staan en wordt de democratische rechtsorde ondergraven, waarschuwt de AIVD. Ondergronds Schoof, die onlangs overstapte van Nationaal Coördinator Terrorismebestrijding en Veiligheid naar de AIVD, greep de presentatie van het jaarverslag aan om het belang van het werk van de inlichtingendienst te onderstrepen. Het werk is complexer geworden, zegt hij. Zo is terreurgroep Islamitische Staat ondergronds gegaan nu het kalifaat is gevallen. De AIVD groeit snel: vorig jaar kwamen er 190 banen bij, wat betekent dat er nu zo'n tweeduizend mensen bij de dienst werken. Ook dit jaar gaat de dienst op zoek naar nieuw personeel. Eenvoudig is dat niet. Vooral digitale specialisten zijn moeilijk te vinden. Digitale dreiging Want naast de terreurdreiging heeft de AIVD ook de handen vol aan landen die Nederland op digitaal gebied bestoken met 'steeds complexere aanvallen'. Voor economische of politieke spionage, maar ook voor sabotage. Dat laatste gebeurt bijvoorbeeld door in te breken op de ICT-systemen van vitale infrastructuur als het energienetwerk of de watervoorziening. Schoof vindt dat Nederland niet te afhankelijk moet worden van apparatuur uit landen als China of Rusland, bijvoorbeeld voor het uit te rollen 5G-netwerk. Het zijn landen die hun digitale pijlen nadrukkelijk op Nederland richten en de soft- en hardware daarvoor kunnen misbruiken. Tappen De AIVD heeft vorig jaar opnieuw meer taps gezet: 3517 in totaal. In 2017 gebeurde dat nog 3205 keer en tien jaar geleden ging het om 1246 taps op telefoons of andere apparaten. Overigens zegt dat aantal niets over het aantal doelwitten: als iemand meerdere telefoons gebruikt, geldt elk apparaat als één in de statistieken. Sinds vorig jaar mag de dienst ook internetverkeer tappen van de kabel. Tot nu toe gebeurde dat niet. De nieuwe bevoegdheid is technisch en juridisch zo complex dat de AIVD er nog niet klaar voor is. Zo moet dat tappen zo gericht mogelijk gebeuren en zijn er allerlei maatregelen nodig om te zorgen dat gegevens die niet relevant zijn voor het onderzoek zo snel mogelijk worden verwijderd.", "published_at": "2019-04-03"}
{"id": 10775942, "title": "'Boeing valt dood door nalatigheid te verwijten'", "text": "crash - interview - Een van de nabestaanden van de vliegramp in Ethiopië spant een zaak aan tegen Boeing. De Nederlands-Rwandese Huguette Debets (35) verloor haar ex-man en de vader van twee van haar kinderen bij de vliegtuigcrash met een Boeing 737 Max in Ethiopië, drie weken geleden. Ze is de eerste nabestaande die de vliegtuigbouwer voor de rechter sleept. \"Boeing heeft te weinig gedaan om een nieuw ongeluk te voorkomen.\" Vijf dagen na de crash stond Debets in een veld tussen de brokstukken van het vliegtuig waarin haar ex-man Jackson Musoni (31) zat. \"Je kunt je niet voorstellen hoe het eruit ziet\", zegt ze, terwijl ze een foto laat zien op haar smartphone. \"Tassen, kleren. Een vliegtuig in duizenden stukjes.\" Nabestaanden mochten rondkijken op de rampplek, waar op 10 maart een Boeing 737 Max van Ethiopian Airlines neerstortte met 157 inzittenden aan boord. Geen van hen overleefde de crash. De Rwandese Musoni, met wie Debets twee kinderen van vier en vijf heeft, was een van hen. Debets woont sinds 2017 met haar drie kinderen in Brussel. De zeven jaar daarvoor - tot haar scheiding - werkte ze op de Belgische ambassade in Rwanda. Met Kerst waren ze daar voor het laatst met het gezin drie weken samen. In mei zou Musoni zijn kinderen weer in Brussel komen opzoeken. De tickets waren al geboekt. Musoni, die als veldwerker voor de VN-vluchtelingenorganisatie UNHCR in Darfur werkte, was op 10 maart met achttien collega's onderweg van Addis Abeba naar Nairobi voor een conferentie. \"Daar heb ik het meeste moeite mee, dat hij is gestorven in een omgeving waarvan je denkt dat die veilig is. Een vliegtuig is het veiligste vervoermiddel ter wereld\", zegt Debets. \"Over de risico's in Darfur hadden we het gehad, ook met de kinderen. Ik wilde dat hij een andere baan zocht, minder gevaarlijk, achter een bureau. Maar hij geloofde zó in zijn werk. Dat vertelde hij de kinderen ook altijd: ik help andere families omdat het nodig is, daarom ben ik er 's ochtends niet als je wakker wordt en mis ik je verjaardag.\" Het toestel van Ethiopian Airlines was van hetzelfde model als het vliegtuig van Lion Air dat op 29 oktober vorig jaar in de Javazee stortte, vermoedelijk na softwareproblemen: een Boeing 737 Max. De onderzoeken naar de problemen met dit nieuwe type toestel zijn nog bezig, maar het lijkt erop dat beide ongelukken zijn veroorzaakt door falende sensoren, die de neus van het vliegtuig naar beneden drukten. Debets verwijt de vliegtuigbouwer nu 'dood door nalatigheid'. Volgens haar is het vliegtuig gecrasht terwijl Boeing wist van problemen met het model, maar niet ingreep. \"Ze wisten het al bij de eerste ramp, maar de wereld heeft een tweede vliegtuig moeten zien neerstorten. 189 plus 157 levens van mensen die kinderen, ouders, broers en zussen, vrienden en collega's achterlaten.\" Wereldwijd worden toestellen van dit type Boeing intussen aan de grond gehouden. Deze week maakte de Amerikaanse toezichthouder FAA bekend dat dat voorlopig zo blijft, omdat nog niet alle problemen zijn opgelost. Loopt Debets met haar aanklacht niet op de zaken vooruit? \"Hoe sneller hoe beter, geldt hier volgens mij. Kijk naar de crash in Indonesië met het toestel van Lion Air 29 oktober. De eerste keer zijn ze ermee weggekomen. Je kunt niet het risico nemen dat het een derde keer gebeurt.\" Ze zegt dat het haar niet te doen is om een eventuele schadevergoeding. \"346 levens zijn gestopt, terwijl dat niet nodig was. Ik wil dat de wereld daarvan op de hoogte is, dat Jackson nooit wordt vergeten. Ik wil gerechtigheid. Ze kunnen die levens niet terughalen. Maar hoe weet ik dat er over een week of een jaar niet weer om deze reden een vliegtuig neerstort?\" Vooralsnog is Debets de enige nabestaande van de crash in Ethiopië die Boeing voor de rechter daagt. Veel andere nabestaanden richten hun pijlen op Ethiopian Airlines, weet ze. \"Die hebben nog niet door dat ze stenen gooien naar de verkeerde.\" Anderen deinzen volgens haar terug voor 'zo'n groot, Amerikaans bedrijf'. \"Als je een zaak aanspant wordt je naam bekend, je foto's, je kinderen.\" Debets zelf is niet bang om in diskrediet te worden gebracht. \"Ze moeten het maar proberen. Iedereen denkt dat Boeing met miljoenen gaat gooien en dat het ons daar om te doen is. Dat geldt natuurlijk voor de Amerikaanse advocaten, zij zien er brood in. Maar ik hoop eerlijk gezegd dat het een zaak wordt. Jackson werkte voor de UNHCR, hij was verzekerd. Mij gaat het erom dat Boeing zich moet verantwoorden, dat zij de slechte publiciteit ondergaan, dealen met gecancelde bestellingen zodat er nooit meer risicovolle vliegtuigen op de markt worden gebracht. Voor Boeing zijn schadevergoedingen anders gewoon cijfers.\"", "published_at": "2019-04-03"}
{"id": 10776198, "title": "De ziel is uit de Vredeskerk, zeggen parochianen", "text": "celibaat Reportage Bezoekers van de Vredeskerk in Amsterdam zijn ontdaan dat priester Pierre Valkering na zijn coming out is geschorst, al is er ook begrip voor die beslissing. Met een dikke Amsterdamse tongval begint de misdienaar, om het hoofd een zwarte bandana, uit de Bijbel te lezen. In de kleine, halfdonkere kapel van de Vredeskerk in Amsterdam vierden gistermiddag een tiental parochianen de mis. De grote afwezige is priester Pierre Valkering, die hier al vijfentwintig jaar voorgaat. Zondag kwam hij uit de kast, en presenteerde hij een boek over zijn leven, waarin hij gedetailleerd en openhartig schrijft over zijn seksleven. Maandag moest hij van bisschop Jos Punt voorlopig zijn taken neerleggen. Pater Gerard Noom treedt als vervanger op. Hij rept vandaag met geen woord over priester Valkering, ook niet in het gebed. Hier in de stille kerk lijkt het geluid van de straat - een voorbijsnerende scooter - van heel ver weg te komen. Een dame met warrig grijs haar slaakt een zucht, die lang nagalmt. Na afloop blijven de parochianen hangen om op bedrukte toon na te praten. De van oorsprong Indonesische familie Lobo, die met z'n vieren zijn gekomen, is heel verdrietig, zeggen ze. Door elkaar heen pratend laten de broers en zussen zich in superlatieven uit over 'Pierre', zoals ze hem noemen. \"Fantastisch\", zegt de een, \"Echt goed, lief\", zegt de ander. De priester heeft hun kinderen gedoopt en getrouwd, en ook de uitvaart van hun ouders was hier. Stop! Een van de zussen Lobo is net op dreef als achter uit de kerk een dame in lavendelblauwe jurk aan komt rennen, zwaaiend met beide armen. \"Stop!\", gilt ze, meermaals. Het is parochiesecretaris Elly Visser. Ze blijkt net een briefje te hebben opgehangen dat er een spreekverbod geldt voor parochianen. Orders van het plaatselijke kerkbestuur, die niet wil dat zij met de pers spreken, zegt ze. \"Dat zou maar strijd opleveren.\" Op hoge toon eist de parochiesecretaris van de verslaggever dat de aantekeningen worden verscheurd. Tevergeefs. Als ze wegbeent, beginnen de broers Lobo te mopperen: ze laten zich niet de mond snoeren. Frank Lobo - zwart pak, getinte brillenglazen - stelt zich voor. Hij is 81 jaar, zegt hij. \"Even oud als koningin Beatrix.\" Frank Lobo geeft de kerk gelijk dat ze Valkering heeft geschorst, vertelt hij later die middag over de telefoon. Maar hij vindt het tegelijk verschrikkelijk jammer: \"Pierre is de ziel van deze kerk\", zegt hij. \"Je deed nooit tevergeefs een beroep op hem. Het was heel gek om hier te zijn terwijl hij er niet was. We zijn niet alleen de priester kwijt, maar ook de ziel.' Lobo was erbij, zondag. In een volle Vredeskerk - er zouden 700 mensen zijn geweest - deed de priester zijn verhaal. Dat de priester op mannen viel, wist Lobo allang. \"En dat is ook geen punt. Maar in de krant las ik dat hij het ook praktiseert, en dark-rooms en homosauna's bezocht.\" Als hij zijn geliefde priester iets zou moeten aanraden? \"Neem afstand van het duivelse in jezelf. Nee, de duivel bestaat niet, maar het kwaad wel: dat zit in ieder van ons.\" Buiten zet Loes van Luijk (81) net haar fiets tegen het hek van de kerk. Ze komt Nederlandse les geven aan vluchtelingen en migranten. Dan komt parochiesecretaris Visser er weer aan. Door er hard doorheen te blijven praten - iets in de trant van 'dit sta ik niet toe' - hindert ze het gesprek. Ook Van Luijk doet later aan de telefoon rustig haar verhaal. Ze roemt de coming-out, en staat 'pal' achter de priester, zegt ze. \"Er gaat zo'n kracht en moed van hem uit.\" En met het detailniveau of de seksuele escapades had ze ook geen probleem. \"Nee, als je zo'n stap zet, wees dan in godsnaam open.\"", "published_at": "2019-04-03"}
{"id": 10776502, "title": "Twee mannen joegen op Humeyra. Moord in fietsenstalling", "text": "Na de gewelddadige dood van de zestienjarige Humeyra vier maanden geleden op haar Rotterdamse school wordt behalve haar ex-vriend ook een andere man verdacht van moord. De officier van justitie betoogde gisterochtend voor de rechtbank in Rotterdam dat de 26-jarige Mohammed Al-M. in december functioneerde als hulpje van hoofdverdachte Bekir E. Ze zouden het plan hebben gehad het meisje te ontvoeren. E. (31) werd er al eerder van verdacht de zestienjarige met meerdere schoten te hebben gedood. Dat gebeurde op klaarlichte dag in de fietsenstalling van haar mbo-school in Rotterdam. Later bleek dit slechts een uur te zijn voordat het meisje een afspraak had met de politie om te praten over een nieuwe aangifte van stalking door E. Hij had een contactverbod sinds hij een paar maanden daarvoor was veroordeeld tot een wekenlange celstraf voor bedreiging en mishandeling van zijn ex-vriendin. Omdat hij tegen de uitspraak in beroep was gegaan, was hij nog vrij. Een leerling van de mbo-school heeft verklaard dat de mannen hem op de fatale dag vanuit hun auto hebben gevraagd hoe laat de school uit zou zijn. Al-M. had 's ochtends een gewelddadige foto naar zijn vriend geappt en was in het bezit van de sleutel van een woning waar het duo de scholiere zou willen vasthouden. Volgens Mark Oosterveen, de advocaat van Al-M - een man geboren in Irak zonder vast adres in Nederland en met een strafblad - is het verhaal van de ontvoering, afkomstig van Bekir, 'volkomen nonsens'. Hoofdverdachte E. zei gisteren in het bijzijn van de familie tegen de rechter dat hij Humeyra niet heeft wilde doden. \"Ik wilde haar alleen laten stoppen met rennen.\" Voor moord varieert de maximumstraf van dertig jaar tot levenslang.", "published_at": "2019-04-03"}
{"id": 10776504, "title": "Radicale anti-rokers op het Binnenhof. plein 2", "text": "Als de radicale longartsen Wanda de Kanter en Pauline Dekker nog eens op bezoek willen in de Tweede Kamer, zullen ze driftig in hun adresboekje moeten bladeren. Op het Binnenhof is roken al jaren een gevoelig onderwerp. Een Kamerfractie die hen ronduit wil steunen is zo makkelijk nog niet te vinden. Hebben de twee longartsen politieke bondgenoten op het Binnenhof, en wie dan? Een goede vraag nu de longartsen het middelpunt zijn van een rel in de 'tabakspolder'. De artsen zijn weggestuurd bij de nationale alliantie van tabaksbestrijders die hen te radicaal vindt in de strijd tegen het roken. Dat is ook politiek relevant, omdat de Tweede Kamer het rookbeleid voor een groot deel heeft uitbesteed aan juist die polder. Het lijkt voor De Kanter en Dekker dan ook kansloos om rechtstreeks bij de Tweede Kamer te pleiten voor nieuwe anti-rookmaatregelen. Ook omdat er op het Binnenhof afgelopen week slechts één steunbetuiging kwam voor de longartsen. Hij kwam vanuit een kleine oppostiekamer, diep verscholen in het Kamergebouw. SP-Kamerlid Henk van Gerven is zo verontwaardigd over de excommunicatie van de longartsen dat hij er een voetbalvergelijking tegenaan gooide. 'Alsof Barcelona Messi ontslaat!', schreef hij op Twitter. Van Gerven is tot nu toe het enige Kamerlid dat zich opwindt. De rest van de Kamer onthoudt zich van commentaar. De radicaalste anti-tabakspartijen op het Binnenhof zijn de SP en de ChristenUnie. Zij zijn altijd fel tegen roken geweest. Vooral Kamerlid Henk van Gerven van de SP heeft er vele jaren opzitten als eenzame rookbestrijder in de Tweede Kamer. Van Gerven is oud-huisarts, wat iets verklaart van zijn vasthoudendheid. Maar de SP als geheel heeft een traditie om het roken te bestrijden. Partijleider Jan Marijnissen, hoewel zelf een straffer roker, vroeg al in 1996 om een verkoopverbod voor sigaretten in supermarkten. De SP stelde vele Kamervragen en diende moties in om tabak minder makkelijk verkrijgbaar te maken. Het haalde allemaal weinig uit. Paffende ministers Spot en hoon vielen de SP en de ChristenUnie vaak ten deel als ze vanuit de oppositie weer eens ten strijde trokken tegen het roken. CU-Kamerlid André Rouvoet kreeg in de jaren negentig nog het verwijt dat hij een 'hetze' voerde tegen het roken. Hij had toen vragen gesteld over het vele paffen van de ministers in het Paarse kabinet-Kok. Vooral de ministers van VVD en PvdA ontdoken tijdens de wekelijkse ministerraad het net ingevoerde rookverbod op de werkvloer. De Treveszaal stond blauw van de rook, was de ChristenUnie ter ore gekomen. Routvoet betrapte premier Kok op creatieve uitvluchten. \"De premier zegt dat de Trêveszaal niet alleen wordt gebruikt als vergaderzaal, maar ook als receptieruimte en dan mag het\", mopperde het ChristenUnie-Kamerlid. Iets van dat oude CU-activisme klonk vorige week ook door in de persverklaring van ChristenUnie-staatssecretaris Paul Blokhuis, over de rel rond de longartsen. \"Ik heb een goede band met ze\", liet hij direct weten. De deur van zijn ministerie staat altijd open als de longartsen met hem willen overleggen, benadrukte hij ook nog. Nu daar een ChristenUnie-bewindsman verantwoordelijk is voor het roken, hebben de longartsen op het ministerie tenminste nog wel een ingang. Voor de andere partijen geldt de vuistregel: artsen in de Tweede Kamer staan vooraan aan het anti-rookfront. Bij D66 was voormalig arts Els Borst zo fel op de risico's van roken dat na haar aftreden de tabaksfabrikanten in gejuich ontstaken. Zo radicaal als Borst, is D66 nu niet meer. Wel is het huidige Kamerlid Antje Diertens een van de weinige Kamerleden die het afgelopen jaar contact had met de longartsen Wanda de Kanter en Pauline Dekker. Als die alsnog op bezoek willen staan er ergens toch nog een paar deuren op een kiertje. Strijdbaar tegen het roken 1. Henk van Gerven (SP) 2. André Rouvoet (ChristenUnie) 3. Els Borst (D66)", "published_at": "2019-04-03"}
{"id": 10776505, "title": "Kritiek op minister Dekker, maar de oppositie speelt nu niet op de man", "text": "Minister Sander Dekker van rechtsbescherming wacht vandaag een zwaar debat in de Kamer. Al bij zijn aantreden - een maand na de moord op Anne Faber - wist hij dat tbs voor hem een van de grote kwesties zou worden. De Onderzoeksraad voor Veiligheid en twee Inspecties oordeelden vorige week dat de overheid zwaar tekort schoot tijdens de detentie van Michael P., de man die Anne Faber tijdens een verlof verkrachtte en vermoordde. Hij werd in de kliniek meer gezien als patiënt dan als veroordeelde misdadiger. Dit uiterst pijnlijke oordeel over de forensische zorg zal voor Sander Dekker geen verrassing zijn geweest. Hij nam alle conclusies onverkort over en kondigde extra maatregelen aan. Of dat genoeg is, moet vandaag blijken. In normale omstandigheden zijn dergelijke vernietigende rapporten voldoende om een bewindspersoon ernstig in de politieke problemen te brengen. 'Normaal' lijkt alleen niet helemaal van toepassing op een debat waarbij - in de woorden van Dekker zelf - 'geen enkele maatregel het verdriet van de nabestaanden kan wegnemen'. Partijgenoot en Tweede Kamerlid Jeroen van Wijngaarden: \"Het is moeilijk vechten tegen dit soort addergebroed. Daarover gaat dit debat\". Oppositiepartij SP wil daarom niet op de man spelen. Minister Dekker deed afgelopen week wat hij moest doen, zegt Tweede Kamerlid Michiel van Nispen (SP), doelend op de persoonlijke excuses van de minister aan de familie van Faber. \"Hij heeft oprecht goed gehandeld en er niet om heen gedraaid.\" Ook de maatregelen die Dekker meteen aankondigde, zoals een verplichte risicotaxatie en extra 'veiligheidskleppen' bij resocialisatie, komen volgens Van Nispens 'rechtstreeks uit het handboek damage control'. Dat wil niet zeggen dat de oppositiepartij geen kritiek heeft. \"Dekker kan zich geen fouten permitteren. Dit komt niet uit de lucht vallen.\" Van Nispen zal zijn pijlen richten op het personeelstekort en de werkdruk in gevangenissen en klinieken. Dekker is met zijn 44 jaar een politiek veteraan die het klappen van de zweep kent. Hij liet vorig jaar al onderzoek doen naar de kwaliteit en veiligheid in de forensische zorg. Daaruit rees het beeld van een sector die onder zware druk staat. Het kabinet trok vervolgens deze zomer 28 miljoen euro extra uit. Ook nam het kabinet stelling tegen de 'weigerende verdachten'. Het is sinds kort mogelijk om verdachten tbs op te leggen zonder hun medewerking aan psychiatrisch onderzoek. Michael P. wist zo nog tbs te ontlopen. Maar is het voldoende? Dat vraagt GroenLinks-Kamerlid Kathalijne Buitenweg zich ernstig af. \"Ik zie zo'n trits aan fouten. Alsof de forensische sector een worstenfabriek is waar iedereen moest doorakkeren.\" Buitenweg wil vooral opheldering over de rol van Dekkers eigen ambtenaren, de werkdruk en bezuinigingen en de gevolgen voor samenwerking tussen klinieken. Veiligheid Voor de VVD is het wrang dat juist deze minister onder vuur ligt. Dekker moet op Justitie en Veiligheid pal staan voor 'veiligheid', zo belangrijk voor de VVD. Dus profileerde hij zich onder meer met de inperking van de voorwaardelijke invrijheidsstelling van verdachten. Het voorstel oogstte kritiek van juristen, die menen dat zo te weinig tijd overblijft voor goede begeleiding van terugkeer in de samenleving. Het geldgebrek bij de rechterlijke macht en de sluiting van gevangenissen helpen ook al niet mee om Dekkers profiel glans te verlenen. Bij het andere, meer rechtstatelijke aspect van zijn ministerschap heeft de minister de wind ook flink tegen. Zijn plannen voor hervorming van de rechtsbijstand liggen - nog voor de details helder zijn - al bij de Raad van State voor advies. Hier lijkt Dekker de fout te herhalen die hij als staatssecretaris van onderwijs in Rutte II maakte met zijn hervorming van het publieke bestel: te ambitieus met te weinig steun uit de sector zelf. Kamerlid Chris van Dam (CDA): \"Hoog tijd dat de minister in deze zaak zij aan zij gaat staan met de advocaten\". VVD: Maak tbs halverwege de straf mogelijk De VVD wil dat veroordeelden die geen tbs-maatregel kregen opgelegd bij hun proces, alsnog tbs kunnen krijgen als hun gedrag tijdens de detentie daartoe aanleiding geeft. Dat zegt Jeroen van Wijngaarden, Tweede Kamerlid en woordvoerder justitie voor de VVD. Hij zal dit plan vandaag inbrengen tijdens het debat met minister Dekker. Tbs is een dwangmaatregel die de rechter kan opleggen bij misdrijven waar vier jaar cel of meer op staat. Experts moeten een gebrekkige ontwikkeling of ziekelijke stoornis bij de verdachte vaststellen. Zo'n onderzoek mag sinds kort ook plaatsvinden zonder medewerking van de verdachte. Van Wijngaarden ziet bij zo'n tussentijds tbs een rol voor de gevangenisdirectie. \"Die moet nieuw gedrag constateren dat alsnog aanleiding geeft voor tbs, bijvoorbeeld zware agressie. De rechter beslist vervolgens over tbs op een nieuwe zitting.\"", "published_at": "2019-04-03"}
{"id": 10776521, "title": "Eurosceptisch SGP-plan na dertien jaar nog actueel", "text": "Soevereiniteit - Over een voorstel van de SGP en de toenmalige LPF uit 2006 om de invloed van de EU af remmen, is alsnog debat. Lof voor zijn doorzettingsvermogen kreeg Kees van der Staaij alom. De fractievoorzitter van de SGP in de Tweede Kamer verdedigde gisteren in de senaat een wetsvoorstel dat hij in 2006 voor het eerst op tafel legde. Het plan heeft veel debat losgemaakt, maar lijkt het net niet te halen. Het wetsvoorstel is kort en bondig. Als Nederland soevereiniteit aan Brussel overdraagt, kan het verdrag dat de machtsverhoudingen binnen de Europese Unie regelt pas worden aangepast als een tweederde meerderheid van het parlement instemt. Nu is een gewone meerderheid voldoende. Ook voor toetreding van een nieuwe lidstaat moet een verzwaarde meerderheid gelden. Het plan stamt uit een tijdperk dat weinig van de huidige politici actief hebben meegemaakt. Mede-indiener was ooit Mat Herben van de LPF. Toen die partij uit de Kamer verdween, ging de SGP alleen door. Herben zat gisteren wel op de publieke tribune om te zien hoe het met zijn geesteskind afliep. Toen hij en Van der Staaij hun plan optekenden, was de kwestie van een nieuw EU-verdrag bijzonder actueel. In 2005 sneuvelde de nieuwe Europese grondwet in een referendum. Daarna kwam het verdrag van Lissabon, dat in 2009 in werking trad. Het plan van de SGP en de LPF biedt inmiddels voldoende materiaal voor een scriptie parlementaire geschiedenis, grapte CDA-senator Ben Knapen. \"Als het begrip vasthoudendheid een achternaam nodig heeft, zou dat Van der Staaij moeten zijn. Al meer dan tien jaar tilt hij deze steen de berg op.\" SGP-senator Diederik van Dijk kreeg de lachers op zijn hand met een relativerende opmerking. \"Aan de meeste van onze standpunten trekken we al honderd jaar, terwijl dit binnen dertien jaar de Eerste Kamer haalt. Voor ons is het een bliksemactie.\" Bliksemactie of niet, het duurde al bijna een decennium voordat de Tweede Kamer het plan aannam. Eerst werden de bevindingen van een staatscommissie over de Grondwet afgewacht, en vervolgens was Van der Staaij nog jaren bezig steun te vergaren. Uiteindelijk was het cruciaal dat regeringspartij VVD in 2015 voorstemde. Dat gebeurde tegen de zin van het kabinet. Ministers vreesden dat ze grote hervormingen van de EU moeilijker door het parlement konden loodsen. Nog meer studie Behandeling in de senaat kostte wederom jaren. In 2017 vroegen senatoren om uitstel, zodat een nieuwe staatscommissie het onderwerp kon bestuderen. Dat rapport gaf de voorkeur aan een kritischer lezing van nieuwe EU-verdragen onder de mogelijkheden die de huidige Grondwet zou bieden, maar vond het plan van de SGP een geschikt alternatief. Het lijkt erop dat het voor Van der Staaij toch niet mag baten. In tegenstelling tot de fractie in de Tweede Kamer hint de VVD er in de senaat op tegen te stemmen. Dan ontbreekt een meerderheid. Senator Anne-Wil Duthler vindt dat een parlement zich beter aan het begin van Europese onderhandelingen met een verdragstekst kan bemoeien, in plaats van in een later stadium een zware horde op te werpen. Volgens Van der Staaij hoeft die horde niet onneembaar te zijn: meerdere landen hebben al een verzwaarde procedure voor de overdracht van soevereiniteit. De SGP'er betreurde na afloop dat zijn plan het waarschijnlijk niet haalt. \"Het is opvallend dat VVD en CDA niet mee willen doen. Zij moeten toch ook zien dat er in de samenleving veel weerstand bestaat tegen de almaar uitdijende bevoegdheden van de EU.\" De definitieve stemming volgende week kan eurosceptische partijen dan ook munitie bieden voor Europese verkiezingen op 23 mei. Een lange, lange weg November 2006 Mat Herben (LPF) en Kees van der Staaij (SGP) dienen initiatiefwet in Juni 2009 Debat in de Tweede Kamer en stemming uitgesteld om rapport staatscommissie Grondwet van 2010 af te wachten Juli 2012 Van der Staaij stelt stemming opnieuw uit om meer steun te zoeken September 2015 Tweede Kamer stemt voor de wet Januari 2017 Debat in Eerste Kamer eindigt met besluit om rapport staatscommissie parlementair stelsel van 2018 af te wachten April 2019 Slot van het debat in Eerste Kamer Volgende week Stemming", "published_at": "2019-04-03"}
{"id": 10776533, "title": "Elke week is er wel iemand die inrijdt op de politie", "text": "gedragsprobleem - Mensen accepteren het niet als ze door de politie gecorrigeerd. Ze worden steeds vaker agressief. Onze samenleving heeft een gedragsprobleem, denkt Ruud Verkuijlen. Deze politieman houdt zich bezig met meldingen van geweld tegen politieambtenaren. Fysiek en verbaal geweld tegen politiemensen is vorig jaar meer voorgekomen dan in 2017, blijkt uit nieuwe cijfers van de politie zelf. Het gaat om een stijging van 11 procent. In totaal kreeg de politie het afgelopen jaar bijna 11.000 keer te maken met vormen van verbaal en fysiek geweld. In 2017 werden nog ruim 9000 geweldsincidenten geregistreerd. Wat is uw verklaring voor die toename? \"Je ziet de toename over de hele breedte van incidenten, er springt niet één ding uit. We zien dat mensen een kort lontje hebben en dat wordt almaar korter. Het is een maatschappelijke ontwikkeling: als mensen gecorrigeerd worden, accepteren ze dat niet meer, ze gaan zich anders gedragen en gebruiken sneller geweld.\" Is er iets te zeggen over de daders? \"Nee, ook daarvoor geldt dat er geen duidelijk profiel is. Ook de meest brave huisvader die aan de kant gezet wordt voor een verkeersovertreding kan opeens gewelddadig worden in woorden of zelfs fysiek. Elke week is er gemiddeld wel iemand die inrijdt op de politie met een voertuig, na een stopteken, dat is heel ernstig. Die agressie zien we al jaren, dit is een maatschappelijk probleem.\" Wat schokte u het meest in deze geweldtoename? \"Ik hoor zo veel schokkende verhalen van collega's. Je staat gewoon met iemand in gesprek en in één keer krijg je een klap, dat hoor je vaak. Waar komt die interne agressie opeens vandaan? De setting waarin geweld tegen collega's plotseling plaatsvindt, is soms niet te bevatten. Dit geweld hóórt niet, ook niet tegen een politieman. Natuurlijk is de politie weerbaar gemaakt en getraind om in te schatten hoe escalatie gebeurt, maar mensen zijn zo onverwacht heel ontvlambaar. Dat vind ik het meest schokkend.\" In het uitgaansleven blijkt geweld tegen de politie in een jaar tijd met 40 procent toegenomen, van 1065 incidenten in 2017 naar 1409 vorig jaar. Heeft u daar een verklaring voor? \"Wat we zien is dat rond een uur of drie à vier in de nacht dit soort situaties met geweld tegen politiemensen vaker voorvallen. Drugs, alcohol en groepsdruk spelen een hoofdrol.\" In deze cijfers gaat het over meldingen. Kan het niet ook zo zijn dat er beter gemeld wordt? \"Nee, de ondernemingsraad heeft daar onlangs nog onderzoek naar gedaan. Het bleek juist dat er eerder sprake is van vermoeidheid in de organisatie om meldingen te doen. Het aantal keren dat de politie werkelijk met geweld en bedreiging te maken heeft, zal dus zeker hoger zijn dan deze cijfers aangeven. Het vertrouwen dat er iets met die melding wordt gedaan, bleek uit dit onderzoek, is niet zo groot. Meldingen leiden ook niet altijd tot een aangifte. Wel als het om fysiek geweld gaat, maar bij belediging bijvoorbeeld blijft het vaak bij de registratie. Wij willen stimuleren dat collega's toch wél bereid blijven om te registreren.\" De samenleving heeft een gedragsprobleem constateert u, wat is daaraan te doen? \"Je kunt alcohol en drugs moeilijk de samenleving uitbannen. Maar deze cijfers moeten dalen. We moeten keer op keer blijven roepen dat dit geweld tegen politiemensen niet kan. Daar moet een breed maatschappelijk debat over worden gevoerd, zodat het doordringt. Verder moeten bestuurders en politici met maatregelen komen om dit aan te pakken, door strengere straffen. We steunen daarom het plan van de ministers Dekker van rechtsbescherming en Grapperhaus van justitie om sneller celstraffen in plaats van taakstraffen op te leggen bij agressie tegen politie en hulpverleners. Ik hoop voor de collega's én voor de samenleving dat dit effect zal krijgen.\"", "published_at": "2019-04-03"}
{"id": 10776534, "title": "GroenLinks neemt formatie over van Forum. Noord-Holland", "text": "Forum voor Democratie heeft al na enkele dagen de vorming van een nieuw provincie-college in Noord-Holland uit handen laten vallen. GroenLinks neemt het nu over, met Tweede Kamerlid Laura Bromet als informateur. Thierry Baudet klaagde eerder over het feit dat zijn partij in de onderhandelingen is 'buitengesloten' door de 'gevestigde partijen'. De VVD in Noord-Holland reageerde gisteren verbaasd op die aantijging omdat de eerste informateur, Hans Smits (ex-Schiphol en Rabo) namelijk door Baudets eigen partij voor deze klus was benaderd. Hij heeft de mogelijkheden voor een nieuw college mét FvD verkend, maar kwam tot de slotsom dat de kans daarop \"zeer gering, zo niet onmogelijk is\", vooral gezien de tegenstellingen op klimaatbeleid. FvD kreeg bij de verkiezingen afgelopen maand de meeste stemmen in Noord-Holland. Het leverde de partij negen zetels op in de Provinciale Staten, evenveel als GroenLinks en de VVD. Voor een meerderheidscoalitie zijn in Noord-Holland hoe dan ook minstens vier partijen nodig. VVD-fractieleider Cees Loggen zei gisteren helemaal niets te begrijpen van de kritiek van Baudet. \"Wij wilden juist heel graag het gesprek aangaan\", aldus Loggen. Volgens hem heeft het gesprek met de informateur \"maar een kwartier geduurd\" en is daarin \"het woord klimaat niet aan de orde gekomen\". GroenLinks is nu aan zet voor de vorming van een college zónder FvD.", "published_at": "2019-04-03"}
{"id": 10776562, "title": "Erdogans AKP vecht uitslagen in Turkse grote steden aan. 'Fraude'", "text": "De AKP, de partij van de Turkse president Recep Tayyip Erdogan, gaat de uitslagen van de verkiezingen in Istanbul en Ankara officieel aanvechten. De partij leed in beide steden bij de lokale verkiezingen zondag een belangrijke nederlaag, maar de overwinning van oppositiepartij CHP was zo nipt, dat Erdogans partij het er niet bij laat zitten. Het hoofd van de AKP-afdeling van Istanbul zwaaide met stembiljetten die volgens hem wijzen op fraude. Hij noemde de verkiezingen 'de grootste schandvlek van de Turkse democratische geschiedenis'. De vicevoorzitter van de regeringspartij zei dat het verschil in Istanbul tussen de twee kandidaten is teruggelopen tot 20.509 stemmen - in Istanbul stemden meer dan 8 miljoen mensen - en dat dit verschil verder zou afnemen als de AKP de uitslag met succes aanvecht. Het hoofd van CHP, Canan Kaftancioglu, heeft ook beroep aangetekend bij de uitslagen van 22 districten, en beschuldigt de AKP van bedrog. De onzekerheid over de uitslagen was meteen voelbaar in de economie. De waarde van de Turkse lira kelderde gisteren snel. Veel Turken kopen dollars en goud uit angst om de economische situatie. Daarnaast nam het vertrouwen af door oplopende spanningen tussen Turkije en de VS, omdat de Amerikanen weigeren onderdelen voor de F-35 te leveren.", "published_at": "2019-04-03"}
{"id": 10776563, "title": "Griekenland en Noord-Macedonië verbroederen", "text": "akkoord - De premiers van Griekenland en Noord-Macedonië beklonken gisteren hun nieuwe vriendschap. Er waren knuffels en er was een selfie in Skopje: het eerste officiële bezoek ooit van een Griekse premier kon bijna niet hartelijker. \"Mijn beste vriend\", noemde Alexis Tsipras zijn collega Zoran Zaev van Noord-Macedonië. \"We schrijven geschiedenis\", zei die laatste. \"U kijkt naar twee buren, vriendschappelijke volkeren die Europa en de hele wereld hebben laten zien dat met dappere besluiten en de wens om er samen uit te komen iets wat gisteren onmogelijk was, vandaag realiteit is geworden.\" De historische ontvangst in Skopje was mogelijk nadat Tsipras en Zaev vorig jaar een akkoord sloten, waarmee een ruzie van 28 jaar over de naam Macedonië werd bijgelegd. Het land werd onder die naam in 1991 onafhankelijk van Joegoslavië. Griekenland heeft een aanpalende, gelijknamige regio en claimt het alleenrecht op de naam en Macedonische geschiedenis uit de oudheid. Aan de onenigheid kwam twee maanden geleden officieel een einde: het land heet sindsdien Noord-Macedonië. De nieuwe vriendschap biedt kansen: Tsipras had behalve tien kabinetsleden ook een handelsdelegatie van 140 zakenmensen bij zich. \"Noord-Macedonië zal enorme economische voordelen bij het akkoord hebben, die we denk ik zullen zien in elke tak van de economie\", zei Zaev voorafgaand aan het bezoek. Hij rekent op een instroom van meer dan 500 miljoen euro. Griekenland behoorde ook voor de deal al tot de grootste investeerders in het arme land, onder meer in het bankwezen en in de olie-industrie. Maar ook enkele honderden kleinere bedrijven zijn actief over de grens, onder meer vanwege de relatief lage belastingen en loonkosten. Regeringsvertegenwoordigers sloten gisteren onder meer overeenkomsten over infrastructuur: de economisch belangrijke spoorlijn van de Griekse havenstad Thessaloniki die via Noord-Macedonië verder Europa ingaat, krijgt een opknapbeurt. Ook gaan Griekse straaljagers het Noord-Macedonische luchtruim bewaken, als Skopje toetreedt tot de Navo. Noord-Macedonië heeft vooralsnog geen eigen luchtmacht. De komende maanden zullen beide landen hun wederzijdse diplomatieke missies opwaarderen tot volwaardige ambassades. En de slagboom op een oude grenspost bij het Meer van Prespa, waar het akkoord juni vorig jaar getekend werd, gaat binnenkort na 52 jaar weer omhoog. Over de aanleg van een nieuwe, vierde overgang wordt overlegd. Beide premiers hebben twee goede redenen om de positieve gevolgen van het akkoord zoveel mogelijk uit te venten: weerstand onder hun bevolking en op til staande verkiezingen. Deze maand kiezen de Noord-Macedoniërs een nieuwe president, en winst van de oppositiekandidaat, die tegen de deal is, zou een grote tegenslag voor Zaev zijn. In Griekenland zijn dit jaar Europese en nationale verkiezingen, en Tsipras' partij staat er niet goed voor in de peilingen. Een van de redenen: 70 procent van de Grieken vindt dat hij met het akkoord de Griekse belangen heeft verkwanseld. nog niet alles is gladgestreken Ondanks de opperbeste stemming tussen Tsipras en Zaev gisteren, zijn er nog enkele hete hangijzers. Zo is er nog geen overeenstemming over het merkenrecht. Grieks-Macedonische producenten maken bezwaar tegen de aanduiding 'Macedonisch' voor producten uit Noord-Macedonië. Een gezamenlijk comité is bezig Noord-Macedonië schoolboeken pagina voor pagina door te nemen. Verwijzingen naar en kaarten van Groot-Macedonië moeten eruit, en de Slavische en oud-Griekse geschiedenis moet worden gesplitst. Hier zijn nog pittige debatten te verwachten. De Noord-Macedoniërs vinden dat ook de Griekse schoolboeken onder de loep moeten. Athene heeft er vertrouwen in dat daarin alleen de term 'Voormalige Joegoslavische Republiek Macedonië' vervangen hoeft te worden door 'Noord-Macedonië'. Noord-Macedonië én Griekenland willen dat Skopje in juni een datum te horen krijgt voor het begin van toetredingsonderhandelingen voor de EU. Frankrijk, Denemarken en Nederland liggen vooralsnog dwars.", "published_at": "2019-04-03"}
{"id": 10776564, "title": "Neusknuffel achtervolgt Biden. ", "text": "De Amerikaanse oud-vicepresident Joe Biden probeert al weken de spanning op te bouwen in aanloop naar zijn verwachte kandidatuur voor de presidentsverkiezingen. Nu is hij evenwel ongewild om een heel andere reden in de mediabelangstelling komen te staan. De veranderende publieke zeden in de VS sinds de zetten de begroetingen van de Democraat en het maatje van oud-president Obama in een ander daglicht. Biden ligt onder vuur omdat twee vrouwen hem beschuldigen van ongepast gedrag en smeerpijperij. Hij zou in 2009 met beide handen in het gezicht van Amy Lappos, een medewerkster van een Democratische politicus, hebben gestreken. En nog erger: zijn neus tegen de hare hebben gewreven. \"Hij legde zijn beide handen om mijn gezicht en trok me naar zich toe\", vertelde Lappos ontdaan. Ze dacht dat hij haar ging zoenen. Een andere politica, Lucy Flores, zegt dat Biden haar een kus op haar achterhoofd heeft gegeven. Volgens Bidens medewerkers hebben de beschuldigen geen invloed op zijn mogelijke kandidatuur. Trouw", "published_at": "2019-04-03"}
{"id": 10776565, "title": "Algerijnse president Bouteflika afgetreden. grondwet", "text": "Na twintig jaar is nu echt een einde gekomen aan het bewind van de Algerijnse president Abdelaziz Bouteflika. De 82-jarige politicus kondigde maandag al aan dat hij op 28 april zou vertrekken, maar de krijgsmacht stond dat niet toe. Gisteren diende Bouteflika zijn ontslag in. De stafchef van de Algerijnse krijgsmacht riep Bouteflika gisteravond op dreigende toon op om 'onmiddellijk' op te stappen. Luitenant-generaal Ahmed Gaed Salah wilde met een beroep op de grondwet dat de 82-jarige president met onmiddellijke ingang ongeschikt voor het ambt werd verklaard. \"Ons besluit is duidelijk en onomkeerbaar\", zei de stafchef tijdens een bijeenkomst met de militaire top. \"We zullen het volk steunen totdat zijn eisen volledig zijn vervuld\". Het leger in Algerije heeft veel macht en nog altijd een eigen wil. Bouteflika kondigde maandag al aan voor het einde van zijn termijn te vertrekken, maar wilde eerst nog een aantal belangrijke beslissingen nemen om de continuïteit van staatsinstellingen zeker te stellen. Maar de legerleider zei gisteren geen ruimte meer te zien voor verder uitstel van Bouteflika's aftreden. \"Er is geen tijd meer te verliezen\", aldus Gaed Salah. Na massale protesten besloot Bouteflika vorige maand af te zien van een nieuwe termijn als president, maar de Algerijnen bleven de straat opgaan om zijn aftreden te eisen. Volgens de Algerijnse grondwet zal het hoofd van het parlement de taken van de president moeten overnemen en nieuwe verkiezingen organiseren. Voormalig premier en oppositiekandidaat Ali Benflis - hij heeft tevens presidentsambitities - hoopt, net als de islamistische beweging MSP, dat het vertrek van Bouteflika de eerste stap is naar grote verandering. Zij vrezen echter dat dezelfde kliek het land zal blijven besturen. Benflis beschuldigde 'buitengerechtelijke krachten' ervan dat zij het politieke proces manipuleren, waarbij hij verwees naar de macht van de geheime diensten en de broer van de president, Saïd Bouteflika. Algerije heeft slechte ervaringen met politieke transities. In de jaren negentig mondden hervormingen uit in een bloedige strijd tussen het leger, dat geen verandering wilde, en islamisten, die een islamitische staat wilden oprichten.", "published_at": "2019-04-03"}
{"id": 10775013, "title": "Net op de wereld", "text": "Mail uw tekst en foto (met open oogjes) naar: netopdewereld", "published_at": "2019-04-03"}
{"id": 10775020, "title": "Bomenkap - Dan kunnen we deze hele klimaatdiscussie stoppen", "text": "Laten we die hele klimaatdiscussie stoppen zolang er in ons kleine land dagelijks hele bossen worden gekapt. Bossen zuiveren de lucht en helpen ons het klimaat te verbeteren. Bomen weghalen op deze schaal is het paard achter de wagen spannen, dus waar praten we over? Maar wel ons landschap verpesten met windmolens, die ook nog eens vogels en insecten doden. Wie snapt dit nog, of zit hier meer achter? Is het misschien economisch aantrekkelijk? Rob Eijsman, Kamerik.", "published_at": "2019-04-03"}
{"id": 10775103, "title": "Roemenië jaagt op eigen corruptiebestrijdster. Officier van justitie Laura Kovesi te doortastend voor regering", "text": "Het Roemeense hooggerechtshof buigt zich vandaag over de aanklachten tegen Laura Kovesi, de internationaal geprezen corruptiebestrijdster. Laura Kovesi (46) is in eigen land niet populair bij oplichters. Een paar honderd Roemeense politici, burgemeesters en magistraten kunnen haar bloed wel drinken. Onder Kovesi's leiding heeft het Roemeense anticorruptieagentschap DNA tussen 2013 en 2018 tal van bestuurders aangeklaagd. Ze heeft de scalps van twee ex-ministers, vijf parlementsleden en een voormalige premier. In een rapport uit 2015 staat dat Kovesi's grote schoonmaak op dat moment al 431 miljoen euro aan teruggevorderde steekpenningen had opgeleverd. Binnen de Europese Unie zijn alleen Hongarije, Griekenland en Bulgarije corrupter dan Roemenië, aldus de gezaghebbende Internationale Corruptie Index (TICPI). Bij Kovesi en haar DNA moesten burgemeesters zich verantwoorden voor nepbaantjes die ze gaven aan familieleden en vrienden, of voor bankrekeningen die gevuld bleken met smeergeld. Het systeem beschermt zichzelf, onder meer via televisiestations van bevriende oligarchen waarop corrupte gezagsdragers worden beschermd en geprezen, terwijl kritische tegenstanders worden zwartgemaakt. Europa Kortom, Laura Kovesi en DNA hebben vijanden. Maar ook bewonderaars. Het grootste compliment dat de aanklaagster ooit kreeg zat misschien wel in een opiniepeiling uit 2015 waarin 60 procent van de ondervraagde Roemenen zei te vertrouwen op haar anticorruptieagentschap. In dezelfde peiling scoorde de Roemeens Orthodoxe Kerk 61 procent, het parlement slechts 11 procent. Haar succes maakte de jongste Roemeense openbaar aanklager ooit tot een belangrijke kandidaat om het Europese Openbaar Ministerie (EOM) te leiden dat vanaf volgend jaar corruptie met Europees geld gaat vervolgen. Maar waar elk ander land trots zou zijn op zo'n hoge en prestigieuze post laat de Roemeense regering weinig na de benoeming te blokkeren. Sterker, Laura Kovesi wordt aan alle kanten verdacht gemaakt. Maandag moest ze zich melden op een politiebureau waar ze te horen kreeg dat ze onder gerechtelijk toezicht is geplaatst, ze voorlopig het land niet uit mag en geen contact mag hebben met de media. Dat laatste lukte niet, getuige Kovesi's verklaring dat 'alles een poging is mij het zwijgen op te leggen en om iedereen bij justitie te pesten die naar behoren zijn werk doet.' De Roemeense autoriteiten verwijten haar nu dubieuze praktijken die werden aangemeld door ene Sebastian Ghita. De man zelf is verdachte in een groot corruptieonderzoek en vluchtte voor de zekerheid alvast naar Servië. Andere verwijten die Kovesi treffen: autoritair gedrag en prioriteit geven aan zaken waarmee ze zelf goed in de media komt. Op Facebook is een legertje trollen actief om haar verder verdacht te maken. Kopstukken De voormalige basketbalster en met internationale prijzen overladen Laura Kovesi kwam pas in de problemen nadat ze heel veel kopstukken van de regerende sociaal-democraten op de korrel nam. De Britse krant The Guardian omschreef haar ooit als inspirator van 'een anticorruptieoffensief dat zijn weerga niet kent in Oost-Europa, in de wereld zelfs.'' Gisteren werd in Brussel achter de schermen onderhandeld over Kovesi's toekomst. Een woordvoerder van De Groenen wil erover kwijt dat Roemenië bezig is met een hervorming van justitie die de scheiding der machten verkleint en politici dus meer greep geeft op de rechtspraak. Precies waar Laura Kovesi tegen in het geweer komt. Ook Nederlandse Europarlementariërs springen voor Kovesi in de bres, onder wie Judith Sargentini.", "published_at": "2019-04-03"}
{"id": 10775150, "title": "'Het gevecht dat ik aanga, is voor mijn kinderen'. interview aanklacht", "text": "Huguette Debets (35), een Nederlands-Rwandese, klaagt als eerste Boeing aan na de vliegtuigcrash in Ethiopië. Daarbij kwam de vader van haar kinderen, Jackson Musoni, om. Ik zou 'goed' kunnen antwoorden, wanneer iemand vraagt hoe het met me gaat: dan is iedereen op zijn gemak. Maar dat zou de waarheid niet zijn. Ik besef heel goed wat er gebeurd is. Juist daarom ben ik de eerste die een klacht indient. De familieleden van andere slachtoffers hebben nog de luxe van het rouwen, maar ik heb dat nog niet gedaan. Nog geen minuut. Alles valt bovenop me. Ik zal mijn tijd wel krijgen wanneer er gerechtigheid is voor hem en voor onze kinderen. Zij verdienen dit niet. De band die zij hadden met hun vader \" ,,Ze hadden hun vader al losgelaten. Zodat hij bij UNHCR, de vluchtelingenorganisatie van de Verenigde Naties, andere kinderen, andere vrouwen en andere mannen kon helpen. Ze konden daarmee leven, omdat ze wisten: hij doet het goede, hij komt wel terug. Maar ondanks al het goede dat hij heeft gedaan, komt hij nooit meer terug. De jongsten zijn 4 en 5 jaar oud, dus ze beseffen nog niet goed wat er gebeurd is. De oudste wel. Alle gevechten die ik aanga, zijn voor mijn drie kinderen en voor zijn eer. Mezelf zet ik even aan de kant.\" ,,We zijn gescheiden in 2017. Op 21 januari. Na te hebben gewerkt op het ministerie van Buitenlandse Zaken was hij bij de VN begonnen. Daardoor verbleef hij door de week in een andere stad en kwam hij enkel in het weekend naar huis.'' ,,Omdat ik de scheiding nooit heb gewild, was dat voor mij maar een stukje papier. Voor mij bleef 'Jacks' mijn man. Ik heb mijn trouwring nooit van mijn vinger gehaald. Ook hij heeft de scheiding nooit helemaal aanvaard. In december zei hij: 'Je had me nooit mogen laten gaan.' We spraken af dat het in de toekomst enkel nog hij en ik zouden zijn, samen voor de kinderen. En toen kwam 10 maart.\" ,,Eerst geloofde ik het niet, want Jackson is zo'n geluksvogel. Ik dacht: die is op de luchthaven gestruikeld, heeft zijn been gebroken en ligt in het ziekenhuis. Of hij is in slaap gevallen en heeft zijn vlucht gemist. Ik werd ook boos op hem. Kon hij niet wat dommer zijn geweest, zodat hij, als slimmerik, niet met het vliegtuig moest richting die conferentie? Waarom moest hij altijd de beste zijn? Ik ben ook boos geweest op Ethiopian Airlines, dat me eerst niet had uitgenodigd voor een herdenkingsmoment. Hoewel dat slecht georganiseerd was, heb ik daar toch mijn medeleven betuigd aan de directeur van de luchtvaartmaatschappij. Want ik ben één iemand kwijt, hij acht. De man was in tranen. Toen wist ik: Ethiopian Airlines is ook maar een slachtoffer.\" ,,Plots daagde het: waar is Boeing? Is hier echt niemand van Boeing? Zelfs geen vertegenwoordiger die onze tranen deelt? Ik ben iemand gaan te zoeken die dit onrecht ook zag. Zij vonden mij eerst: een Amerikaanse advocaat zocht contact met me en is naar Brussel gekomen. Hij had na de crash met hetzelfde toestel, in Indonesië in oktober, een klacht proberen in te dienen, maar Boeing had een heleboel excuses. Wat is nu het tweede excuus? Het gaat om dezelfde fabrikant, hetzelfde model, dezelfde technische problemen. Alles was hetzelfde. Er mag echt geen derde vliegtuig op dezelfde manier neerstorten. Door een andere fout: oké, maar niet door drie keer hetzelfde probleem. Het kan me niet schelen of ik met deze klacht een rechtszaak tegen Boeing win of niet. Wat er aangeklaagd wordt, gaat de wereld rond. 157 plus 189 slachtoffers: zij zullen generaties lang herinnerd worden. Jackson Musoni zal herinnerd worden. Het wrak van de Boeing 737 MAX die op 10 maart in Ethipië neerstortte.", "published_at": "2019-04-03"}
{"id": 10775364, "title": "FvD om klimaat buitenspel gezet?", "text": "Forum voor Democratie was de grote winnaar van de verkiezingen, maar of het lukt in de provinciebesturen te komen, is de vraag. Andere partijen houden vast aan hun klimaatbeleid. In Noord-Holland wist informateur Hans Smits, nota bene door Forum aangesteld, na vijf dagen al genoeg. ,,De kans op programmatische overeenstemming tussen FvD en andere partijen is zeer gering, zo niet onmogelijk. Het belangrijkste breekpunt betreft hierbij het klimaatbeleid.\" Gevolg is dat de partij van Baudet, vanuit het niets de grootste partij in de Haarlemse Statenzaal, na een week snuffelen al buitenspel staat. Smits adviseert nu een poging met VVD en GroenLinks, de tweede en derde partij. Het leidde tot geprikkelde reacties uit de Forum-hoek. ,,De VVD slaat gewoon linksaf\", zegt partijleider Thierry Baudet. ,,Ze luisteren niet naar heel veel mensen die dat niet willen.'' Ook Henk Otten, lijsttrekker voor Forum in de senaat, stelt dat de VVD 'niet bereid was tot samenwerking met FvD, de grootste partij van Noord-Holland'. Klopt niks van, stelt Cees Loggen, fractieleider van de VVD in Noord-Holland. Hij zegt 'afstand te nemen' van de conclusie van informateur Hans Smits. ,,Zo ver zijn we helemaal niet gekomen. In het gesprek met Smits is het woord 'klimaat' niet eens gevallen'', aldus Loggen. Wel hebben andere partijen een breekpunt gemaakt van het thema, leert een kleine rondgang. D66 bijvoorbeeld wil niet in een coalitie met partijen 'die de uitdagingen waarvoor Noord-Holland staat uit de weg gaan'. ,,Klimaat is er daar één van\", zegt partijleider Ilse Zaal. Zonder een partij als D66 wordt het voor Forum en VVD moeilijk om een meerderheid te vinden, ook met CDA en PVV erbij komen de partijen zetels te kort. Baudet heeft de hoop nog niet helemaal opgegeven, maar hij is realistisch: ,,Achter de schermen zijn allerlei gesprekken gaande.'' Hij zegt zelfs: ,,Wij doen onze uiterste best om weer een herstart te maken, maar het ziet er moeilijk uit.'' Groter lijkt de kans op regeringsdeelname in provincies waar een rechtse meerderheid wél tot de mogelijkheden behoort, Zuid-Holland bijvoorbeeld. Daar wil informateur Hans Wiegel onderzoeken of een coalitie met Forum voor Democratie en VVD mogelijk is. Met CDA en PVV erbij hebben ze 29 van de 55 zetels, met SGP en 50Plus erbij zelfs 33. Ook in Overijssel wordt nadrukkelijk gekeken naar een poging over rechts, met in elk geval CDA, PVV en Forum. En ook in Brabant is Forum nog volop in de race. Bronnen rond het proces melden dat de nieuwkomer mogelijk onderdeel wordt van de eerste verkenningspoging. In Gelderland staat de VVD als grootste partij zeker open voor samenwerking met Baudets partij, zei voorman Jan Markink deze week op Radio 1. In Flevoland, waar Forum de grootste werd, moet het spel nog beginnen. Daar worden de stemmen nog herteld. Hoopvol Forum toont zich nog steeds hoopvol. ,,We doen ons best om het maximale uit te halen\", zegt Baudet. Senaatslijsttrekker Henk Otten denkt niet dat het onderhandelingsresultaat in Noord-Holland maatgevend is voor andere provincies. ,,Ik denk juist dat het kan helpen. De VVD zal niet in alle provincies in zee willen gaan met GroenLinks, want hun kiezers gaan hen dat aanrekenen. In de reacties op internet zie ik dat VVD'ers heel kritisch zijn. Wellicht ligt er nu juist meer druk om in allianties met Forum te stappen.'' Mocht er een inhoudelijk gesprek tot stand komen, blijft toch een struikelblok: het klimaatbeleid. Forum wil geen windmolens en zonneparken erbij, terwijl een grote Kamermeerderheid van CDA, ChristenUnie, D66, GroenLinks, PvdA, SP, VVD en 50PLUS in december juist instemde met de Klimaatwet. Uitvloeisel van die wet is dat er veel meer groene energie opgewekt gaat worden - juist in de provincies. De vraag is of partijen als VVD en CDA op provinciaal niveau een compleet andere koers gaan varen dan landelijk, om Forum tegemoet te komen en een coalitie te kunnen vormen.", "published_at": "2019-04-03"}
{"id": 10775683, "title": "Holleeder: 'Astrid heb een spin in haar kop. Ze is wappie'. Verdachte haalt in slotwoord uit naar zijn zus en pleit voor zijn eigen onschuld", "text": "In het slotwoord van Willem Holleeder, op de laatste dag van zijn proces, moest vooral zijn zus Astrid het ontgelden. ,,Ze denkt altijd dat iemand wat tegen haar heeft.\" Spinnengedrag. Zijn zus lijdt er al jaren aan, zegt Willem Holleeder. ,,Ik zal een voorbeeld geven. We hadden een strandtent, waar zij met haar snavel omhoog de baas liep te spelen. Zegt ze op een gegeven moment: 'Ik heb een pistool gekocht.' Waarom? Omdat ze iemand ontslagen had. En die zou haar wat willen aandoen. Zo is Astrid. Ze denkt altijd dat iemand wat tegen haar heeft. Ik heb haar meteen gezegd dat ze dat pistool moest wegdoen.\" Het is dag 61 van het moordproces tegen Willem Holleeder. De slotdag. Nu alle verklaringen en dossiers uitvoerig zijn behandeld, krijgt de verdachte als laatste het woord. Hij doet dat uit zijn hoofd, soms wat warrig, maar zijn verhaal komt erop neer dat hij onschuldig is en genaaid is door zijn zus. Eerder op de ochtend haalde zijn advocaat Sander Janssen fel uit richting het Openbaar Ministerie. De officieren van justitie hadden delen uit zijn pleidooi 'beschamend, lachwekkend en denigrerend' genoemd. En dat vindt Janssen beneden alle peil. ,,U denkt misschien: wat klinkt die Janssen geïrriteerd. Dat klopt.\" Het OM had Janssen verguisd toen die had geopperd dat Astrid Holleeder kenmerken vertoont van PTSS. ,,Een lachwekkend staaltje onwetenschappelijk geklets\", aldus officier van justitie Lars Stempher. Nu zegt Janssen daarover: ,,Maar ík ben niet degene geweest die dit heeft gesuggereerd. Ze heeft het zelf geschreven in haar boek.\" Volgens Holleeder is er met zijn zus altijd al iets mis geweest. Ze zou 'haar hele leven lang' psychologen hebben bezocht. ,,Zelf ben ik dat niet, maar ik weet wel wat er met haar aan de hand is. In de Jordaan zeggen we: die heb een spin in haar kop. Die is wappie.\" Wanneer hij over Astrid en zijn familie praat, bibbert zijn stem. Zeker als hij zegt: ,,Ik ben altijd goed voor ze geweest. Maar Astrid is zo arrogant. Ze zegt gewoon: dat is allemaal gespeeld. Dan ben je niet goed bij je hoofd hoor.\" Ook haalt Holleeder uit naar Peter R. de Vries, die heeft meegewerkt aan zijn vervolging. ,,Ik heb hem dertig jaar lang als vriend beschouwd. Dat is hij dus niet gebleken.\" Eén voor één somt Holleeder de moorden op waarvan hij wordt verdacht. Samengevat: met geen daarvan heeft hij iets te maken. Neem zijn vroegere bloedgabber Cor van Hout, die hij zou hebben laten liquideren omdat hij uit was op diens panden aan de Achterdam in Alkmaar. ,,Maar ik héb die panden niet en ik was er niet in geïnteresseerd. Ik had geen enkel motief om Cor te vermoorden.\" Na een half uur praten vindt Holleeder het wel mooi geweest. ,,Alles is al gezegd. Ik ga u niet vermoeien met herhalingen.\" Helemaal voorbij is het monsterproces nog niet. Omwille van zijn voorarrest moet Holleeder op 9 mei nog een keer voor de rechter komen. Dan zal de rechtbank ook een arrest van de Hoge Raad bespreken dat eind april wordt verwacht. De Hoge Raad spreekt zich dan uit over het liquidatieproces Passage. Met name het oordeel over kroongetuigen Fred Ros en Peter la Serpe zijn voor Holleeder van belang, want ook in zijn zaak komen de meest belastende verklaringen van die twee. Rechter Frank Wieland: ,,Eind april horen we of de Hoge Raad het ons makkelijk of moeilijk gaat maken.\" Kijk op de site bij /video om te horen hoe Holleeder zijn zus zwartmaakt.", "published_at": "2019-04-03"}
{"id": 10776241, "title": "Mazelen. Nynke de Jong Column", "text": "Erhing een briefje op de deur van het klaslokaal van de Sprinkhanen. 'In deze klas zijn weer waterpokken geconstateerd!' Ze kunnen die uitspraak ook in de gevel van het kinderdagverblijf beitelen, want er zijn altijd waterpokken. Is het niet bij de Sprinkhanen, dan wel bij de Lieveheersbeestjes of de Vlinders. Eén kind heeft ze, omhelst een ander kind, die heeft een zusje in een andere klas et voilà: iedereen onder de vlekken. Je kind beschermen tegen dit soort zaken is onmogelijk, want peuters zijn de meest fysieke wezens op aarde. Die moeten altijd iedereen aflebberen, knuffelen en uit elkaars drinkbekers drinken. Daarom lopen ouders van jonge kinderen vaak ook in truien met daarop een rorschachtekening, gemaakt van snot, kwijl en zure melk. Bij de Sprinkhanen zijn het slechts waterpokken. Mocht mijn zoon besmet raken, dan is dat vervelend, maar na een paar dagen jeuk en landerigheid is hij er vanaf. Nee, dan de mazelenuitbraak in Den Haag. Een kinderdagverblijfkindje nam het virus mee van vakantie, en inmiddels zijn er drie schoolgenootjes besmet. Aangezien de incubatietijd van mazelen zo'n tien dagen bedraagt, kunnen er meer besmettingen bijkomen. Geen van de besmette kinderen was ingeënt, ook omdat niet alle kinderen ouder zijn dan veertien maanden, de leeftijd waarop een kind zijn mazelen-inenting krijgt. Uit de berichtgeving kun je opmaken dat er dus sowieso één kind besmet is geraakt dat al wel ouder was, maar niet ingeënt. Het probleem is dat je nooit weet of er oningeënte kinderen bij je kinderen in de klas zitten. De KDV's mogen de anti-vaxxers niet weigeren, en je hoeft ook niet te melden dat je je kinderen niet inent. Kortom: het kan zijn dat mijn kinderen met meerdere ongevaccineerde kinderen in de klas zitten. Dat is een onprettig idee, en dat vindt D66 ook. Die hebben een wetsvoorstel ingediend waardoor kinderdagverblijven niet ingeënte kinderen voortaan mogen weigeren. Ik ben niet van het namen en shamen, maar mijn jonge zoon hoeft geen enge ziekte op te lopen omdat andere ouders niet in wetenschap geloven. De waterpokken zijn onontkoombaar, maar die heb ik honderd keer liever dan de mazelen.", "published_at": "2019-04-03"}
{"id": 10776242, "title": "Tactiek Dekker: berouw tonen na fouten met P.. Minister onder vuur na missers met tbs'ers", "text": "Sander Dekker wacht een zwaar debat na de kritische onderzoeken over de behandeling van Michael P., de moordenaar van Anne Faber. Tonen van berouw en beterschapbeloftes worden de tactiek van de minister om zich vandaag politiek te redden. Minister Sander Dekker moet zich in de Kamer verantwoorden na drie kritische onderzoeken. Hij lijkt het handboek voor deemoedige politici te kennen. Sander Dekker (Rechtsbescherming) nam vorige week de vereiste stappen voor damage control na drie genadeloze rapporten over Michael P. Hij erkende dat er veel is misgegaan ('een reeks fouten'). Kondigde maatregelen aan ('we veranderen protocollen'). En kwam met ruiterlijke excuses, persoonlijk overgebracht aan de nabestaanden van Anne Faber. In het debat over Michael P. vandaag moet blijken of die tactiek voldoende is. Het aantal fouten en de ernst waren ontluisterend. Culminerend in het verlof waarin Michael P. in 2017 de 25-jarige Anne Faber verkrachtte en doodde. Tbs P. kwam in 2010 vast te zitten na de brute verkrachting van twee tieners, maar kon geen tbs krijgen omdat hij psychiatrisch onderzoek weigerde. Punt is juist dat hij daarna te veel als patiënt werd gezien. Na zijn tijd in de gewone gevangenis, werd hij verplaatst naar een ggz-kliniek, maar daarbij werd de kiem gelegd voor een reeks fouten. Zo werd cruciale informatie over zijn seksuele afwijkingen niet doorgegeven bij zijn overplaatsing. Mede omdat P. met een beroep op zijn 'privacy' zijn medisch dossier geheim kon houden. Zo wist de volgende behandelaar niet wat de vorige te weten was gekomen. Gevolg was dat hij al in 2017 met verlof kon, terwijl er eigenlijk geen goede risicotaxatie lag. En zonder dat het Openbaar Ministerie daarin geraadpleegd was. Ofwel, zo concludeert de Onderzoeksraad voor de Veiligheid, 'zonder dat een inschatting is gemaakt in hoeverre P. een gevaar zou kunnen vormen voor de omgeving'. Het verhaal van de drie rapporten naar de zaak is een schrijnende: er was een systeem, maar eigenlijk functioneerde het niet. Half ingevulde formulieren waren volgens de protocollen genoeg. Nergens ging een alarmbel af. Dekker kondigde daarom vorige week al verbeteringen aan. Hij liet gevangenissen doorlichten en trok vorige week het verlof in van 21 gedetineerden van wie de risicoanalyses niet op orde waren. En op de lange termijn wil hij striktere regels dat informatie beter gedeeld wordt. Bovendien wil hij er per wet een einde aan maken dat bajesklanten hun medisch dossier geheim kunnen houden. Vraag is wel of het de Tweede Kamer genoeg is. Nog vers in het geheugen liggen de zaken rond Bart van U., de moordenaar van Els Borst. Of de 'metromoord' in Amsterdam, waarbij de dader onterecht verlof kreeg. Stapels onderzoeken en analyses leverden eenzelfde beeld op als nu: instanties die langs elkaar heen werkten, of geblunder met protocollen die niet waterdicht bleken. ,,Het is bij herhaling dat er na zulke incidenten blijkt dat gewoon hele simpele, evidente verbeteringen moeten worden getroffen'', zegt SP-Tweede Kamerlid Michiel van Nispen dus ook. ,,Ik wil van de minister weten hoe het kan dat er steeds weer gaten vallen.'' Dekker blijft daarbij nog wel gespaard, in ieder geval door de coalitiepartijen. Of zoals CDA'er Madeleine van Toorenburg het zegt: ,,Een nieuwe minister, die niet is ingewerkt, kan de verbeteringen echt niet sneller doorvoeren.'' Ook in de oppositie klinken naast harde ook milde woorden. De minister zit er nu bijna anderhalf jaar, de fouten rond P. waren toen al begaan of in gang, echode het gisteren. Toch drong zich ook de vergelijking op met de nasleep van de Schipholbrand, of de dodelijke ongevallen in Mali. Ministers stapten toen op vanuit hun 'ministeriële verantwoordelijkheid', vanwege de ernst en de dodelijke afloop van die tragedies. Als vandaag wordt geconcludeerd dat Anne Faber nog had geleefd als er niet zo was geschutterd, kan die gedachte zich nog aandienen bij Dekker. Maar hij zal vooral betogen dat hij de fouten uit het systeem krijgt.", "published_at": "2019-04-03"}
{"id": 10776243, "title": "Speurder naar Willeke Dost vast voor opruiing", "text": "De politie heeft amateurspeurder Jan Huzen aangehouden, de man die op eigen houtje de vermissing van Willeke Dost onderzoekt. Hij wordt verdacht van opruiing. Na verhoor is Huzen gisteravond weer vrijgelaten. De officier van justitie beslist wat er met deze zaak gaat gebeuren, aldus de politie Drenthe. De destijds 15-jarige Willeke verdween in 1992 spoorloos. Omdat de zaak nooit is opgehelderd, begon Huzen zelf een onderzoek. Via Facebook had de man laten weten dat hij met een groep medestanders wilde gaan graven bij de boerderij in het Drentse Koekange, waar het meisje bij een pleeggezin woonde. De politie had Huzen eerder gemaand te stoppen met dit soort oproepen. Het perceel is particulier eigendom, betreden zonder toestemming is strafbaar. ,,De maat is nu vol'', aldus de politie. Hulp is welkom, maar 'dat moet wel constructief gebeuren en dat betekent dat mensen zich aan de regels moeten houden.' ,,Het duurt maar en duurt maar'', motiveert Huzen zijn oproep. ,,Mensen uit de achterban vragen mij voortdurend hoe het ervoor staat. Op een gegeven moment moet er iets gebeuren'', zei hij voor zijn aanhouding. Er hadden zich 350 mensen gemeld om te helpen graven. Hij had gehoopt dat justitie hierdoor zelf tot een nieuwe zoekactie zou beslissen.", "published_at": "2019-04-03"}
{"id": 10776298, "title": "Beestjes, overal beestjes. Tattoos met insecten van Albert Heijn rage onder scholieren", "text": "Nederland wordt geteisterd door een insectenvirus. Met dank aan Albert Heijn zijn armen en benen van kinderen volgeplakt met bijen, muggen, vlinders en sprinkhanen. In twee weken tijd gingen 40 miljoen plaatjes over de toonbank. ,,Mijn dochter steekt er zeker iets van op.'' Phaffy Simons (7) heeft een tactiek om zoveel mogelijk insectenplaatjes- en tatoeages te scoren. ,,Ik keek laatst met puppy-ogen naar een mevrouw toen ik zag dat ze een hele stapel plaatjes kreeg bij de kassa. Ik was zo blij dat ik ze kreeg! Er zaten hele mooie tattoos van vlinders bij.'' Phaffy laat even haar puppy-blik zien, daar smelt iedereen voor. Het krioelt inmiddels van de insecten op haar armen. Een kleurrijke dagpauwoog, een lieveheersbeestje en een sprinkhaan. Ze is niet de enige op het schoolplein. Bijna alle kinderen van de Rotterdamse Schoolvereniging (RSV) lopen rond met insecten op hun lijf. Met dank aan de nieuwste spaaractie die supermarktketen Albert Heijn in samenwerking met onderzoeksinstituut en natuurhistorisch museum Naturalis uit Leiden is begonnen. Voor elke 10 euro aan boodschappen ontvangen klanten een setje van twee insectenplaatjes een een plaktattoo. Voor de plaatjes is er een verzamelalbum te koop. Ook een speciale insectenapp geeft informatie over insectensoorten. De spaaractie is 18 maart begonnen en duurt tot en met 14 april. Volgens AH-woordvoerder Ronald van der Aart zijn er in ruim twee weken tijd 40 miljoen plaatjes en tattoo's uitgedeeld. ,,We krijgen uit het hele land signalen dat er op schoolpleinen volgeplakte kinderen rondlopen.'' App Met de plakplaatjes heeft de grootgrutter na de smurfen, wuppies en moestuintjes een nieuwe rage ontketend. ,,Bij de actie hoort een app, vorige week was die het meeste gedownload. En het helpt dat Freek Vonk meewerkt.'' De bioloog is megapopulair onder scholieren. Volgens Van der Aart gaat het niet alleen om het sparen. ,,Uit meerdere onderzoeken blijkt dat het slecht gaat met onze bijen, hommels, kevers, vlinders en andere soorten. Het is belangrijk dat kinderen leren over het belang van tientallen meer én minder bekende insecten.'' Naturalis weet al veel langer dat het slecht gaat met de biodiversiteit en de insecten in Nederland, vervolgt hij. ,,Zonder bestuiving door insecten zouden er bijvoorbeeld geen groenten en fruit meer zijn. We zijn blij dat we gebruik kunnen maken van de kennis die Naturalis heeft. Die kennis dragen we graag over aan de kinderen.'' Vincent Kalkman, entomoloog (insectkenner) devan Naturalis, werkt nauw samen met AH. Laatst was Kalkman met een groep schoolkinderen bij de opening van een bijenhotel. Hij had een diepvriespizza meegenomen en stelde de kinderen de vraag of er nog pizza bestaat zonder insecten. ,,Nee dus. Niet alleen voor de groenten die je op een pizza legt, maar ook de knoflook die in salami is verwerkt, heeft insecten nodig. Bijen die knoflookplanten bestuiven. Zo'n boodschap blijft wel hangen bij de kinderen.'' Anouk, moeder van Phaffy en Coco Simons, merkt dat haar dochters bewuster omgaan met de natuur. ,,Laatst hadden we een hommel in huis. Ze deden veel moeite om het beestje te vangen en weer buiten te zetten. Mooi om te zien.'' Ook de vader van Cleo Vermeulen (9) ziet dat zijn dochter zich verdiept in de insectenwereld. ,,Dat kan nooit kwaad, ze steekt er zeker iets van op. Maar het sparen zelf blijft net zo belangrijk. Ik vraag me wel af of die tattoos niet schadelijk zijn voor de huid. Sommige kinderen zitten echt helemaal onder.'' Inkt Albert Heijn laat weten dat er enkele klachten zijn binnengekomen over de plakplaatjes. Ook op sociale media circuleren meerdere berichten van rode lichaamsdelen. ,,We hebben de inkt uitgebreid dermatologisch laten testen, de uitkomst was positief. Als er irritatie van de huid ontstaat, kan er sprake zijn van een allergische reactie of er is te hard geboend om de tattoos eraf te krijgen. Wij gaan niet ingrijpen, een paar reacties op 40 miljoen plaatjes is te verwaarlozen'', aldus Van der Aart. Op het schoolplein van de Rotterdamse Schoolverenigingverzuchten ouders dat kinderen hen het liefst elke dag naar AH zien gaan. ,,Gelukkig hebben we opa's en oma's die meehelpen om de collectie compleet te krijgen'', lacht Ingrid van Wifferen.", "published_at": "2019-04-03"}
{"id": 10776300, "title": "'CO₂-heffing zorgt voor vlucht bedrijven'", "text": "Het Nederlandse bedrijfsleven is boos dat zij een extra CO2-taks moeten gaan betalen, bovenop de heffing die Brussel al oplegt. Werkgeversorganisaties VNO-NCW en MKB hebben hun grieven kenbaar gemaakt aan minister Wiebes (Economische Zaken en Klimaat, PvdA). De werkgevers waarschuwen dat grote bedrijven Nederland verlaten als de nationale heffing er komt, met banenverlies tot gevolg. Nederland zou het eerste Europese land zijn met een extra CO2-taks. GroenLinks en PvdA zijn óók niet te spreken over de koers van het kabinet om de opbrengst van de beperkte CO2-taks helemaal terug te sluizen naar de bedrijven. Van dat geld kunnen zij maatregelen betalen om van kolen en gas af te gaan. ,,Wij willen dat een deel van de opbrengst naar huishoudens gaat'', zegt PvdA'er William Moorlag. Volgens hem zullen bedrijven de kosten van de CO2-belasting voor een groot deel sowieso doorberekenen aan consumenten. ,,Daarom is het niet meer dan normaal dat je huishoudens daar meteen voor compenseert.'' Ook GroenLinks wil dat huishoudens een deel van de opbrengst van de CO2-taks in hun portemonnee terugzien. Binnen de coalitie van VVD, CDA, D66 en ChristenUnie wordt afwachtend gereageerd. De VVD wil niet reageren op 'geruchten' over een beperkte CO2-belasting. D66 en ChristenUnie rekenen er nog altijd op dat het kabinet met een 'verstandig' belastingplan komt. Half maart, toen premier Rutte tot veler verrassing de CO2-heffing aankondigde, benadrukte hij dat die wel 'verstandig' moet zijn. De minister-president bedoelde daarmee dat de belasting de internationale concurrentiepositie van de Nederlandse industrie niet mag schaden. Zo noemde hij Tata Steel - een van de grootste vervuilers in ons land - van groot belang voor de werkgelegenheid en 'een van de schoonste staalbedrijven ter wereld'. Tata Steel is fervent tegenstander van de CO2-taks. Aardgasvrij Werkgeversclubs VNO-NCW en MKB-Nederland maken zich niet alleen zorgen over de CO2-taks. Zij vrezen ook dat huizenbezitters en ondernemers honderden miljarden euro's moeten investeren in woningen en bedrijfspanden. Het Planbureau voor de Leefomgeving verwacht dat het 15.000 euro per huis kost om aardgasvrij te worden. Maar volgens de werkgevers kunnen de kosten voor het aardgasvrij en CO2-neutraal maken per huis oplopen tot 60.000 euro of meer.", "published_at": "2019-04-03"}
{"id": 10776704, "title": "Honden raken 'in de war' van zelfmoordbrug", "text": "Driehonderd honden die zich van dezelfde brug in Schotland storten Het bizarre verhaal van de 'zelfmoordbrug van honden' in Dumbarton. Sinds de jaren 50 hangt er een luguber sfeertje rond de stenen Overtoun Bridge in Dumbarton, Schotland. Een gotisch bouwsel uit 1895 waar hondeneigenaren de schrik van hun leven kregen. Driehonderd honden doken er vanaf, vijftig overleefden dat niet. Alsof er kortsluiting was in de koppen van Luna, Max en Daisy. De dieren stortten zich plots vijftien meter in de diepte, aldus hun baasjes. Lottie Mackinnon keek verbijsterd toe toen haar bordercollie Bonnie over de rand verdween. Lokale media haalden er magische krachten bij. De brug zou een Keltische thin place zijn, aldus een filosoof. Een mystieke plek waar hemel en aarde elkaar overlappen. In de Britse krant The Telegraph vertelt filosofiedocent Paul Owens dat het om geesten gaat. 'De Witte Vrouw van Overtoun' zit erachter, een spokende legende die in 1908 overleed. Ze zou de dood van haar man nooit hebben verwerkt. Dierengedragsonderzoeker David Sands wijdde een kleine studie aan de brug. Hij deed een test met geuren. Er zouden onder de brug nertsen zijn gesignaleerd. En vooral die geur trok de aandacht van de honden. ,,75 procent van hondengedrag wordt bepaald door wat ze ruiken. En ze willen soms best over het randje kijken. Ik denk dat hun nieuwsgierigheid deze honden doodde.'' Sands kon het niet bewijzen. De Nederlandse hondencoach, jachttrainer, kynosoof en schrijver Klaas Wijnberg wandelde vaak met zijn honden in Schotland. Hij was weleens bezorgd als ze vlak langs een ravijnrand trippelden, maar in de diepte springen? ,,Flauwekul! Mijn eerste gedachte is dat honden geen diepte kunnen inschatten. Wat wij op 28 meter scherp zien, ziet een hond pas op 7 meter. Misschien oogt de ondergrond als gras, of is daar iets waardoor honden het perspectief verliezen. Iets waardoor het brein in de war raakt.''", "published_at": "2019-04-03"}
{"id": 10777359, "title": "Wroeging na doden baby Milan", "text": "Nadat ze uit wroeging over het doden van haar negen maanden oude zoontje opnieuw een verklaring had afgelegd, werd Sylvia R. vlak voor kerst vorig jaar in de cel gezet. Het verzoek van de Veenendaalse om haar proces in vrijheid af te wachten, werd gisteren door de rechtbank afgewezen. Sylvia R. (28) wordt verdacht van betrokkenheid bij de dood van haar zoontje Milan. Dat gebeurde in april 2012. Ze zou de neus en de mond van de baby dicht hebben geduwd. Ze werd al snel verhoord, maar mede op basis van haar verklaring destijds werd de zaak geseponeerd. Tot afgelopen jaar R. een andere verklaring aflegde, waaruit duidelijk werd dat ze wel degelijk met de dood van haar zoontje te maken had. ,,Het gaat toch aan je knagen\", zegt haar advocaat Willem Korteling. ,,Er is wroeging bij haar ontstaan waardoor ze een andere verklaring heeft afgelegd.\" Daardoor werd ze net voor de kerstdagen van vorig jaar opnieuw aangehouden. Het Openbaar Ministerie verdenkt haar van moord of doodslag. Sinds die tijd verblijft ze in de cel in Nieuwersluis. Ze heeft het daar erg moeilijk, en zegt er te worden vernederd, gepest en genegeerd. R. legde gistermorgen een emotionele verklaring af. ,,Ik ben op van de zenuwen\", sprak ze met een gebroken stem. ,,Ik heb dit nooit gewild. Milan verdiende een betere moeder. Ik was ziek, maar ik wil ook mijn andere zoon Daan (8) graag zien. Daarom hoop ik dat de rechter de voorlopige hechtenis schorst. Ik werk aan alle onderzoeken mee.\" De officier van justitie oordeelde dat er maatschappelijke onrust zou ontstaan wanneer R. thuis haar proces mag afwachten. Ze was ook niet overtuigd door de verklaring van de verdediging dat de kans op recidive gering zou zijn. Het Openbaar Ministerie wil de rapporten over haar psychische problemen afwachten. ,,Ze heeft een nieuwe vriend, haar omgeving steunt haar, ze heeft werk\", aldus Korteling. ,,Ik zie niet direct een gevaar voor een herhaling.\" De rechtbank erkende dat haar tijd in de gevangenis zwaar is. ,,Ze heeft ook medische klachten, als eetproblemen, ontstekingen, ze snijdt zichzelf en heeft zelfmoordneigingen\", lichtte Korteling toe. Daarom doet de gevangenisstraf haar geen goed, meende hij. Ernstig feit De rechtbank wees het verzoek tot opschorting van de hechtenis af. R. wordt verdacht van een heel ernstig feit, maar haar belang is ondergeschikt aan het maatschappelijk belang. Door het ontbreken van onderzoeksrapporten weet de rechtbank niet of de kans op recidive aanwezig is. Op 18 juni is er een pro formazitting, waarna op 24 juli de inhoudelijke behandeling volgt.", "published_at": "2019-04-03"}
{"id": 10777620, "title": "Kiezer heeft recht op IQ-scores van politici. Politiek: Een leider moet een IQ-score van 130 hebben", "text": "Het IQ is essentieel voor het uitvoeren van politieke functies. Daarom zou het een rol moeten spelen bij de aanstelling van premiers, vindt Jan te Nijenhuis. Psycholoog en universitair docent die aan de Vrije Universiteit doet onderzoek naar intelligentie. Tienduizenden studies laten zien dat IQ-tests, die de intelligentie van mensen in beeld brengen, verreweg de beste voorspellers zijn van school- en werkresultaten. De IQ-test voorspelt het beste voor zware managementfuncties. Daarom had GroenLinks een aantal jaren geleden het uitstekende idee om bij de beoordelingsprocedure voor aspirant-Kamerleden een IQ-test af te nemen. Wat heb je aan een Kamerlid dat wetsvoorstellen en ingewikkelde financiële constructies niet begrijpt? Lijsttrekkers zouden hun IQ-score op het stemformulier moeten vermelden. Zware functie Het premierschap is een van de zwaarste functies in Nederland. De premier moet elke week koffers vol taaie stukken lezen. Hij moet beslissingen nemen over complexe onderwerpen, waarbij honderden miljarden euro's op het spel staan. Hij moet leidinggeven aan ministers, staatssecretarissen en topambtenaren, die vrijwel zonder uitzondering hoogbegaafd zijn. Om in een dergelijk gezelschap gezag af te dwingen moet je zelf een snelle denker zijn. Een IQ van 130 is het minimum voor het premierschap van Nederland. Nederlanders hebben gemiddeld een IQ van 100. Slechts 2 procent heeft een IQ van 130 of hoger. Sommige recente Amerikaanse presidenten moesten IQ-tests maken voor ze aan een studie aan een topuniversiteit mochten beginnen. George W. Bush had een IQ van 137. Bill Clinton: 139. Niet alleen democratisch gekozen politici hebben een hoog IQ. De nazikopstukken werden, voordat velen in Neurenberg ter dood werden veroordeeld, getest en een groot deel bleek hoogbegaafd te zijn: Arthur Seyss-Inquart had een IQ van 141 en Hermann Göring een van 138. Franz von Papen scoorde 134. Van Adolf Hitler zijn geen IQ-scores bekend, maar hij stond bekend als een snelle denker. Wil je als leider een linkse, rechtse, dan wel fascistische droom realiseren, dan heb je een hoog IQ nodig. Hoogbegaafd Er is een scenario denkbaar waarin de volgende strijd voor het premierschap gaat tussen Mark Rutte (VVD) en Thierry Baudet (FvD). Rutte maakte een bliksemcarrière in de politiek: op z'n 21ste voorzitter van de JOVD, op z'n 35ste staatssecretaris en op z'n 39ste leider van de VVD. In een recent verkiezingsdebat liet de premier een steek vallen en dat viel op, omdat hij altijd zo scherp als een mes is. Baudet rondde twee studies af, promoveerde onder twee vooraanstaande hoogleraren en publiceerde meerdere boeken. Beide heren zijn zonder enige twijfel hoogbegaafd. Eerder hebben andere politici zich aangediend als mogelijke premier. Rond 2012 leek het er een tijdje op dat de SP de grootste zou worden bij de verkiezingen. Lijsttrekker Emile Roemer had onze nieuwe premier kunnen worden. De jonge Roemer begon op de mavo (gemiddeld IQ 100), ging verder op de havo (gemiddeld IQ 110) en is niet minder dan drie keer blijven zitten. Scholieren die één keer doubleren hebben een gemiddeld IQ dat 10 punten lager ligt dan het IQ van scholieren die niet doubleren. Roemer ging daarna naar de pedagogische academie (gemiddeld IQ ongeveer 100). Een voorzichtige schatting van het IQ van Roemer is ongeveer 100 en dat maakt hem ongeschikt als premier. Wat let de andere partijen om de beoordelingsprocedure van GroenLinks over te nemen en de score van hun lijsttrekker op een goede IQ-testbatterij openbaar te maken? Vanzelfsprekend is een hoge intelligentie niet het enige selectiecriterium voor het premierschap: de premier moet over vele vaardigheden beschikken. Het is aan de kiezer om de IQ-informatie het juiste gewicht te geven.", "published_at": "2019-04-03"}
{"id": 10777621, "title": "Shell bij rechter in defensief. Oliewinning: Nigeria Vervuiling en mensenrechten", "text": "De advocaten van olie- en gasgigant Shell maken overuren. De energiekolos krijgt de ene na de andere rechtszaak voor de kiezen. Vooral het dossier 'Nigeria' blijft het bedrijf achtervolgen. Invallen van de Fiod op het hoofdkantoor, telefoontaps bij topman Ben van Beurden en wanhopige weduwen die Shell verantwoordelijk houden voor de dood van hun mannen. Het is duidelijk dat Nigeria een explosief dossier is voor Shell. En dan loopt er ook nog een zaak tegen de milieuvervuiling die Shell in Nigeria zou hebben veroorzaakt. \"Shell is nalatig geweest bij de dood van negen activisten in Nigeria,\" zegt Ruud Bosgraaf van Amnesty International. Die activisten, onder wie de bekende schrijver Ken Saro Wiwa, werden in 1995 opgehangen door het militaire bewind in Nigeria. Ze waren opgepakt na protesten tegen de vervuiling van hun land en water in de Nigerdelta. Die vervuiling kwam van lekkende olieleidingen van Shell. Vier weduwen van de omgekomen activisten eisen nu een schadevergoeding voor de dood van hun mannen en willen dat Shell schuld erkent aan hun dood. \"Dit is een mensenrechtenzaak,\" aldus Bosgraaf. \"Shell was vrij actief betrokken. Ze hebben samengewerkt met paramilitairen die de opstand hebben neergeslagen. Ze hebben hun ook betaald, blijkt uit ons onderzoek. Shell had meer kunnen doen om de dood van de activisten te voorkomen.\" Dat deze zaak in Nederland voor de rechter is gebracht, heeft een reden. \"In Nigeria is geen mogelijkheid een eerlijk proces te voeren. Bovendien staat het hoofdkantoor van Shell in Den Haag. En het hoofdkantoor wist wat er in Nigeria gebeurde,\" betoogt Bosgraaf. Op 8 mei doet de rechtbank in Den Haag uitspraak. Boeren en vissers getroffen Een andere zaak die Milieudefensie samen met vier getroffen boeren uit de Nigerdelta tegen Shell voert, loopt al twaalf jaar. \"Ik verwacht pas in 2020 een uitspraak,\" zegt Freek Bersch, campagneleider bij Milieudefensie. In deze zaak eisen de getroffen boeren, en hun gemeenschappen, compensatie van Shell voor de olievervuiling in hun leefgebied. De olie heeft bodem en water vervuild, en dat treft de boeren en vissers direct in hun levensonderhoud. Shell heeft de vervuiling ook niet voldoende opgeruimd, waardoor het probleem groter werd, is het verwijt. Volgens Bersch heeft Shell de hele juridische trukendoos gebruikt om onder de zaak uit te komen. \"Ze zeggen steeds dat deze zaak in Nigeria moet worden gevoerd en dat de Nederlandse rechter geen zeggenschap heeft. Dat argument is door de rechter al verworpen, maar ook in hoger beroep komt het terug.\" Ook verwijt Milieudefensie Shell tijd te rekken door lang te wachten met het geven van documenten en duurde het drie jaar voor er een onderzoek was afgerond naar de vraag wie er verantwoordelijk is voor de olielekken: Shell, zoals de boeren zeggen, of oliedieven en saboteurs, zoals Shell beweert. Tragische zaak De grote machtige oliemultinational, die miljarden verdient met de oliewinning in Nigeria en die bewoners achterlaat met de verwoestende vervuiling. En dan ook nog eens actief meewerkt om de protesten bloedig neer te slaan. Dat is het beeld dat oprijst uit de zaken. Het is een beeld waar Shell het compleet mee oneens is en dat het bedrijf graag recht wil zetten. In een schriftelijke reactie zegt Shell dat de executie van de negen activisten het bedrijf 'diep geraakt' heeft. \"We hebben de beschuldigingen in deze tragische zaak altijd in de sterkst mogelijke bewoordingen verworpen. SPDC, de Nigeriaanse dochter van Shell, heeft niet samengespannen met de autoriteiten om de onrusten te onderdrukken en het had geen rol in de arrestatie, de rechtszaak en de executie van de negen Ogonimannen. Wij geloven dat het bewijsmateriaal duidelijk aantoont dat Shell niet verantwoordelijk is voor deze tragische gebeurtenissen.\" Of de rechtszaak van de weduwen doorgaat, is overigens niet zeker. Begin mei besluit de rechter of de Nederlandse rechter bevoegd is deze zaak te behandelen. Een eerdere poging om de zaak in de VS aan te kaarten liep spaak, doordat de Amerikaanse rechter besliste dat de zaak in Nigeria thuishoort. Over de zaak van Milieudefensie is Shell ook helder. Het bedrijf zegt dat het alle olielekken en de daaruit voortkomende vervuiling heeft opgeruimd. Shell wijst erop dat veel olielekken zijn veroorzaakt door sabotage. Dieven boren gaten in de pijpleidingen om olie te stelen die vervolgens wordt verkocht. Schade waarvoor Shell niet verantwoordelijk is en die het niet mág vergoeden, volgens Nigeriaans recht. Omkoping? De kans is groot dat er binnenkort nog een nieuwe zaak tegen Shell Nigeria bijkomt. Het Openbaar Ministerie (OM) zegt bewijs te hebben dat Shell zich in Nigeria schuldig heeft gemaakt aan omkoping om een groot olieveld binnen te slepen. Voor het onderzoek viel justitie in 2016 het hoofdkantoor van Shell in Den Haag binnen en nam documenten en e-mails in beslag. Ook werden telefoons getapt, onder anderen van topman Ben van Beurden. Shell zou mogelijk meer dan een miljard dollar hebben betaald aan een bedrijfje dat het geld vervolgens verdeelde onder politici. Eerder werden voor deze zaak in Italië - ook het Italiaanse energiebedrijf Eni is hierbij betrokken - al twee mensen veroordeeld. Justitie is nu aan het wikken en wegen of het bewijs voldoende is om succesvol te procederen. Ook bekijkt het de mogelijkheid om met Shell tot een schikking te komen. Het bedrijf geeft geen inhoudelijke reactie op deze beschuldiging. Klimaatverandering En op vrijdag 5 april komt er een nieuwe zaak bij. Milieudefensie sleept Shell voor de rechter vanwege de wereldwijde klimaatverandering. \"We stellen Shell aansprakelijk voor de wereldwijde schade als gevolg van de klimaatverandering,\" zegt Bersch. Volgens de milieugroep weet Shell al tientallen jaren dat olie en gas belangrijke veroorzakers zijn van CO2, het belangrijkste broeikasgas. Desondanks zijn ze gewoon doorgegaan met het oppompen en verkopen van olie en gas. Shell wijst erop dat het al ambitieuze klimaatdoelen nastreeft. Het bedrijf zegt dat het weinig ziet in rechtszaken tegen individuele bedrijven. Het is aan de politiek om doelstellingen te formuleren voor de reductie van CO2. Burgers en bedrijven moeten helpen die doelstellingen te halen. Dat is nuttiger dan deze discussie in de rechtszaal te voeren, aldus Shell.", "published_at": "2019-04-03"}
{"id": 10777623, "title": "ANWB heeft de minister in zijn greep", "text": "De industrie verbaasde vriend en vijand met het voorstel om nationaal 30 km/h vast te leggen als maximumsnelheid binnen de bebouwde kom. Het is een oproep uit de toekomst waar goed over is nagedacht. Niet alleen is het in het algemeen belang, maar het is ook welbegrepen eigenbelang. Er zullen weinig auto's minder om worden verkocht als men voortaan aan het begin en aan het einde van een autorit iets langzamer moet rijden. Maar er kunnen wel veel nieuwe producten verkocht worden: brommobielen, bromfietsen, snorfietsen, elektrische fietsen. De ANWB kreunt vanuit de twintigste eeuw als 'vroemvroemorganisatie' dat 'de doorstroming' voorop moet staan. Mobiliteit is altijd belangrijker dan verkeersveiligheid bij de ANWB want 'dat willen de leden'. Wie zijn die leden? Miljoenen mensen met een abonnement op de Wegenwacht die willen kunnen rekenen op die helden die vaak al weten waarom een auto defect is zodra ze de pechvogel zien staan: vakkundig en vriendelijk. Met een handomdraai langs de snelweg je auto weer laten rijden is een privilege voor de Wegenwacht die wordt beschermd door een bevriende vroemvroemminister. Een minister die in de greep zit van die conservatieve ANWB. Voor het uitvoeren van allerlei beleid is de ANWB nodig. Ooit had PvdA-minister Tineke Netelenbos samen met haar ambtsgenoot van D66, Hans Wijers, de ambitie de nauwe banden tussen rijksoverheid en ANWB te onderzoeken. Het kwam er niet van. En zodra een VVD'er vroemvroemminister is, heeft de ANWB niets te vrezen. Dat zijn twee handen op één buik. Dat de ANWB niet representatief is voor zijn leden werd onlangs weer duidelijk bij de stemming over de helmplicht voor snorfietsers. Alleen VVD en PVV waren hier net als de ANWB niet voor. De machtige ANWB hoeft ook niet eens zijn best te doen op goede argumentatie blijkt ook in het geval van de 30 km/h. \"Hoe meer verschillende vervoersmiddelen, hoe groter het veiligheidsprobleem.\" Exact de reden waarom de industrie een vaste lage snelheid bepleit is voor de ANWB reden om op de rem te trappen en de status quo te verdedigen; laat gemeenten zelf eerst eens alle straten verbouwen. En dan gebeurt er dus niets, want dat is duur. Vroemvroem! Reinder Rustema, Amsterdam", "published_at": "2019-04-03"}
{"id": 10777624, "title": "Hein de Kort", "text": "Vooral ouderen en laagopgeleiden pessimistisch", "published_at": "2019-04-03"}
{"id": 10777625, "title": ". Brieven", "text": "Valkering Ze zijn te weinig zichtbaar geweest de laatste tijd, maar zijn er wel degelijk: priesters die deugen. Priesters die hun hart volgen en zich kritisch durven op te stellen ten opzichte van het hypocriete machtsblok in het Vaticaan. Pierre Valkering van de Vredeskerk in De Pijp is zo'n priester. De man is een held in mijn ogen. Als de rooms-katholieke kerk geloofwaardig wil blijven en wil overleven, zal het priesters als deze moeten omarmen. Dan komen de mensen weer terug bij het geloof en de kerk, is mijn verwachting. Het afschaffen van het celibaat zal de grootste drempel zijn en uiteindelijk de grootste valkuil blijken indien het blijft zoals het is. Een drempel die in stand wordt gehouden door een groep ultraconservatieve mannen die zich diep zouden moeten schamen dat ze uit naam van het geloof hoeders zijn van de voedingsbodem voor het seksueel misbruik in de rooms-katholieke kerk. Davey Schravenmade, Santpoort-Noord Taxiwaanzin Een taxirit van het gemeentehuis naar de Westermarkt. Rechts langs de Amstel, het hele Rokin afrijden naar het Centraal Station, dan naar rechts en links onder het spoor door, vervolgens weer naar links terug naar de andere kant van het spoor. Dan naar rechts langs de Droogbak , dan naar links het straatje door naar de Haarlemmerstraat, oversteken, naar rechts Brouwersgracht op en ten slotte de Herengracht op tot de Westermarkt. Kosten: 21 euro. Dat was voor de geschifte ingrepen in de verkeersroutes van de gemeente ongeveer een tientje. Bijkomend probleem, kwade passagiers die tot schelden aan toe denken dat ze opgelicht worden door een chauffeur die expres omrijdt. En ze hebben het al zo moeilijk , door die enorme miskleun van de gemeente met Uber, om iets te noemen. Je kunt natuurlijk vanaf het stadhuis eerst naar de Bloemenmarkt lopen en dan de gracht op. Maar grachten worden door taxi's een groot deel van de dag gemeden omdat er lange rijen op elkaar wachtende besteldiensten, aannemers en particuliere auto's met draaiende dieselmotoren staan te gassen . Als je daar langs gelopen bent, heb je voor dagen vuile lucht ingeademd . Martin Robbe, Amsterdam Ad van Liempt Het is verheugend dat Frits Barend mede namens anderen kritiek uit op Ad van Liempts rol in de totstandkoming en promotie van het boek Oorlogsouders van Isabel van Boetzelaer (Het Hoogste Woord, zaterdag). Het is kwalijk dat iemand met invloed op de publieke beeldvorming over de Tweede Wereldoorlog heeft meegewerkt aan een boek waarin oorlogsmisdadigers in de familie van de schrijfster worden vergoelijkt. Niet minder kwalijk is het dat zij werd uitgenodigd om te spreken in Herinneringscentrum Westerbork, waar Van Liempt in de raad van advies zit. Een deugdelijke verklaring over hoe dit heeft kunnen gebeuren heeft hij niet gegeven. Het ontbreekt hem blijkbaar aan moed. De vraag of hij kan aanblijven als lid van de raad van advies is daarom geoorloofd. Pim Derks, Amsterdam", "published_at": "2019-04-03"}
{"id": 10777814, "title": "Kassa rinkelt na Panama Papers: 1 miljard euro", "text": "Wereldwijd gebruiken belastingdiensten de inzichten uit journalistiek onderzoek naar belastingontwijking. Drie jaar na de eerste publicaties over de zogeheten Panama Papers hebben overheden wereldwijd al ruim een miljard euro aan boetes en achterstallige belasting opgelegd. En het einde is nog niet in zicht: nog altijd lopen er honderden onderzoeken naar de verborgen vermogens die klanten van het Panamese juridisch advieskantoor Mossack Fonseca hebben weggestopt in belastingparadijzen. Op 3 april 2016 publiceerden bijna vierhonderd journalisten wereldwijd voor het eerst over de massale belastingontwijking en -ontduiking die centraal staat in de Panama Papers. De Duitse krant Süddeutsche Zeitung legde de hand op de administratie van Mossack Fonseca, en deelde de 11,5 miljoen documenten met het internationale collectief van onderzoeksjournalisten ICIJ. In Nederland werd het onderzoek uitgevoerd door Trouw en Het Financieele Dagblad. Fonseca heeft meer dan 200.000 anonieme bedrijven opgezet in belastingparadijzen. Het was eerst voor autoriteiten vrijwel onmogelijk te achterhalen wie daarvan eigenaar was. Met de inzage in de miljoenen e-mails, contracten, bankrekeningnummers en kopieën van paspoorten was dat plots voor journalisten wel mogelijk. Belastingdiensten zijn daar op aangehaakt en hebben nu aanknopingspunten om belastingontduiking en -ontwijking tegen te gaan. Forse bedragen Sinds de eerste publicaties in 2016 zijn er in tal van landen onderzoeken gestart, zijn staatshoofden in IJsland en Pakistan opgestapt en afgezet, en lopen er tientallen strafzaken wegens belastingontduiking, witwassen en verborgen criminaliteit. Het Verenigd Koninkrijk voert de lijst aan met 225 miljoen euro. Ook in Frankrijk (122 miljoen) en Australië (82 miljoen) heeft de fiscus inmiddels al forse bedragen geïncasseerd. Het werkelijke bedrag aan wereldwijde naheffingen en boetes ligt waarschijnlijk hoger dan de 1 miljard die nu naar buiten komt. Veel landen geven geen inzicht in de onderzoeken die zij doen naar aanleiding van de onthullingen. In Nederland is tot december vorig jaar 8 miljoen aan naheffingen en boetes geïnd op basis van de gelekte data. De Belastingdienst heeft ruim vijfhonderd personen en bedrijven aangetroffen in de data die door ICIJ zijn vrijgegeven. Daaruit zijn meer dan tweehonderd dossiers gehaald waar de Belastingdienst een fiscaal belang ziet. De opbrengst voor de Belastingdienst zal waarschijnlijk nog verder oplopen. Geen tolerantie meer Naast naheffingen en strafrechtelijk onderzoek hebben de Panama Papers wereldwijd geleid tot verschuivende opvattingen over het ontwijken van belastingen, zegt hoogleraar belastingrecht Rita de la Feria van de Universiteit van Leeds tegen ICIJ. Eerder was er een publieke tolerantie voor belastingontwijking en begrip en erkenning voor degenen die erin slaagden belastingafdracht te ontlopen. \"De Panama Papers hebben die houding veranderd: nu wordt belastingontwijking gezien als een beroving van publieke diensten aan de samenleving.\"", "published_at": "2019-04-03"}
{"id": 10777817, "title": "Wordt de animo voor vleesloos eten Europa te veel?", "text": "De landbouwcommissie van het Europees Parlement wil vegetarische producten die de naam van een vleesproduct dragen verbieden. Benamingen als vegetarische burger, sojaschnitzel, en zelfs sojayoghurt zouden misleidend zijn voor consumenten. Plantaardige of vegetarische producten mogen geen naam meer dragen van dierlijke producten. Dat voorstel werd maandag met een flinke meerderheid omarmd in de landbouwcommissie van het Europees Parlement. 25 van de 36 parlementariërs stemden voor het plan. \"We hadden dit wel zien aankomen,\" zegt Europarlementariër voor de Partij voor de Dieren Anja Hazenkamp. \"De zuivel- en de vleessector proberen zich op deze manier te verzetten tegen het toenemende animo voor dierloze producten. Met zo'n voorstel proberen ze hun markt te beschermen.\" Mocht het voorstel ook in de plenaire vergadering een meerderheid verwerven, dan wordt enkel duidelijk hoe groot de invloed van de landbouwindustrie is op de politiek, zegt Nanda Troost, woordvoerder van Groen Links. Volgens Pablo Molenman van ProVeg, een organisatie die een plantaardige toekomst nastreeft, is een verwijzing naar dierlijke producten juist van waarde voor de consument. \"Zo wordt duidelijke welke smaak er verwacht wordt en daarbij: over een vegetarische burger kan toch geen discussie ontstaan? Een vegetarische burger is Precies. Vegetarisch.\" Ook namen van plantaardige zuivelsoorten staan op de lijst met te bannen namen. Sojayoghurt bijvoorbeeld, of sojamelk en havermelk. \"Die moeten straks sojadrank of haverdrink gaan heten,\" zegt Hazenkamp. \"Het is een zinloze discussie,\" zegt Igor Sorko, van het Amsterdamse bedrijf Mister Kitchen, dat onder andere plantaardige en vegetarische burgers ontwikkelt. \"Een vleesloze schijf 'burger' noemen is geen misleiding of valse marketing. We nemen de consument mee in de verandering. Daar is het voor bedoeld. Uiteindelijk gaat het om wat er in een product zit en dat staat gewoon op de verpakking.\" Geen worst of schnitzel In Nederland werd de discussie over het al dan niet verbieden van dierlijke benamingen op plantaardige producten twee jaar geleden ook al gevoerd. Toen lagen de bedrijven Vivera en de Vegetarische Slager onder vuur. Volgens de Nederlandse Voedsel- en Warenautoriteit zou de vegetarische Slager die onder andere 'kipstuckjes' en 'visvrije tonyn' op de markt bracht zijn producten misleidend aanduiden. Twee VVD-Kamerleden vonden dat Vivera producten zonder vlees geen worst of schnitzel mocht noemen. \"Na die discussie bleek dat Nederland het er unaniem over eens was dat die producten niet misleidend zijn,\" zegt Jaap Korteweg van de Vegetarische Slager. Hoewel de ondernemer niet verwacht dat het voorstel daadwerkelijk zal worden aangenomen, is hij er net als Sorko en Hazenkamp van overtuigd dat het verbieden van de namen geen invloed zal hebben op de toenemende vraag naar vleesloze producten. Hazenkamp: \"Mensen die iets willen doen aan de klimaatverandering en voor de natuur en het milieu, gaan hoe dan ook op zoek naar alternatieven.\" Hoewel een meerderheid van de landbouwcommissie voor het naamsverbod van de 'misleidende' vegetarische en plantaardige producten is, is het nog niet definitief besloten. Eerst moeten het Europees Parlement en de Europese Raad - de regeringsleiders of gekozen staatshoofden van de lidstaten van de EU, de raadsvoorzitter en de voorzitter van de Europese Commissie - zich in het voorstel van de commissie verdiepen. Ze mogen ook nog wijzigingen voorstellen. Pas als zij het voorstel - eventueel met amendementen - aannemen, wordt het wetgeving, die de EU-landen dan nog moeten invoeren.", "published_at": "2019-04-03"}
{"id": 10777829, "title": "GroenLinks gaat formatie leiden", "text": "Kamerlid Laura Bromet wordt informateur in Noord-Holland namens haar partij, GroenLinks. De VVD twijfelt nog of ze mee wil doen in een middencoalitie. GroenLinks won vorige week flink bij de Provinciale Statenverkiezingen en groeide naar 9 van de 55 zetels. Forum voor Democratie haalde 700 stemmen meer, maar hun formatiepoging liep op niets uit. Volgens informateur Hans Smits zijn er te veel inhoudelijke verschillen tussen FvD en de overige partijen in de Staten. Hij adviseerde GroenLinks en VVD om het stokje over te nemen. GroenLinks staat te popelen en schuift nu Bromet naar voren om de onderhandelingen te begeleiden, maar het is nog even de vraag of de VVD daaraan meedoet. De liberalen zijn verbaasd dat informateur Smits zo snel heeft geconcludeerd dat er met FvD geen coalitie te vormen is. \"Wij vinden het jammer dat we van Forum geen uitnodiging hebben gekregen om met z'n tweeën het gesprek te beginnen. Forum haalde 180.000 stemmen in Noord-Holland, maar blijft hierdoor met lege handen achter,\" zegt VVD-fractieleider Cees Loggen. Voordat de VVD een informateur aandraagt, wil Loggen eerst een gesprek met GroenLinksleider Zita Pels om te horen of beide partijen gelijkwaardig aan de onderhandelingen kunnen beginnen. Beide fracties haalden negen zetels, maar GroenLinks kreeg een iets groter percentage van de stemmen. \"Ik wil Pels in de ogen kunnen kijken om te bepalen of we een gelijkwaardig coalitieakkoord kunnen sluiten.\" Dat gesprek moet vandaag plaatsvinden. Laura Bromet is een voormalig wethouder en GroenLinks-raadslid uit de gemeente Waterland. Zij krijgt de taak om uit te zoeken welke mogelijkheden er zijn voor een nieuw provinciebestuur met GroenLinks, dat kan rekenen op een stabiele meerderheid in de Provinciale Staten. In de wandelgangen van het provinciehuis is een coalitie van GroenLinks, VVD, PvdA en D66, met mogelijk het CDA, de meest gehoorde optie.", "published_at": "2019-04-03"}
{"id": 10777830, "title": "Lekker met de meiden in Paradiso. Merol: In korte tijd een feministisch popicoon", "text": "Zangeres Merol stond drie keer in Paradiso. Wie zijn de fans die ze haar 'meiden' noemt? \"Het is zo ontzettend heerlijk feministisch wat ze maakt,\" zegt Laura Schaafstal (24). Het is dinsdagavond, in Paradiso Noord speelt zangeres Merol, artiestennaam van Merel Baldé (28), de laatste show van haar razendsnel uitverkochte Paradisotournee (grote zaal, kleine zaal, de Tolhuistuin). Van elke show zijn talloze Instagramverslagen te vinden, gemaakt door Merols 'meiden', zoals zij haar fans steevast noemt. Wie zijn die meiden? Vrouwen van begin twintig zijn er in overvloed: niet zo gek bij een concert van een zangeres wier grootste hit Lekker met de meiden is. Maar vrouwen van begin twintig zijn zeker niet de enige fans. Reinier Oomes (34) voelt zich 'onderdeel van de oudere doelgroep'. Ook hij kan niet wachten tot Merol begint. \"Op straat roept iedereen 'lekker met de meiden', Merol is een soort meme. Nu wil ik haar in het echt zien.\" Oomes voelt zich misschien oud, de oudste van de stampvolle zaal is hij zeker niet. Jan van der Haas (60) bezoekt elke week een paar concerten. \"Gewoon, omdat ik dat leuk vind. Deze week is Merol aan de beurt, een vriendin van de zoon van mijn baas. Ik verwacht spektakel.\" Instagramcontact met Merol Het brandalarm gaat af, de lichten gaan uit, aan, weer uit, gejoel klinkt door de zaal, de lichten gaan weer aan en langzaam wordt de stemming ongeduldig. Laatkomers strompelen de zaal binnen, de een klaagt over de hoge parkeerkosten, de ander over de strenge controle op identiteitsbewijs bij de bar. Een vriendengroep uit Utrecht, met de songtekst van Merols lied Borderline op hun T-shirts staat te wachten tot ze Merol eindelijk gaan zien. Bram van Wickeren (25): \"Wij zijn fan sinds de zomer. Ik denk dat veel fans zijn zoals wij. Progressief, jong, voor iets als Hou je bek en bef me moet je toch echt openstaan.\" Dan klinken de eerste noten van Ik wil een kind van jou. Langzaam veranderen klachten in meedeinende hoofden. Vooraan staat het voetbalteam dat de eerste versie van een voetbalshirt met 'Lekker met de meiden'-logo maakte. Nena Sanchez (23): \"Wie zijn de fans van Merol? Nou, wij!\" Ze staan vaak op dezelfde plek in het publiek, rechtsvoor, en hebben goed Instagram-contact met Merol. Sanchez: \"Ze heeft beloofd dat ze een keer komt kijken bij een wedstrijd: nu nemen we altijd al een foto van haar mee als we spelen. Ons favoriete lied is natúúrlijk Lekker met de meiden, maar Borderline en Kerst met de fam doen het op onze trainingen ook goed.\" Merol zingt teksten als 'Ik wil een kind van jou/ Vul mijn leegtes op/ Pomp me vol en doe het gauw', brengt een ode aan haar manager Rick, en laat de hele zaal meedansen met de choreografie van een nieuw lied over goed georganiseerde meiden. Acteur Thijs Römer, die op het balkon staat te kijken, is de enige in de zaal die zijn armen over elkaar houdt. Tegen het einde van de show, vlak voordat iedereen uitbundig danst op Lekker met de meiden, is Baldé even stil, waarna ze met een grote glimlach haar laatste show in Paradiso besluit: \"Meiden, eigenlijk ben ik vooral gewoon hartstikke fan van júllie!\"", "published_at": "2019-04-03"}
{"id": 10777832, "title": "Scholen boos over advies eindtoets", "text": "Amsterdamse scholen zijn niet blij dat de eindtoets weer de doorslag moet geven bij het middelbareschooladvies . De scholen noemen het een slecht idee en zeggen dat het juist voor kansenongelijkheid zorgt. De eindtoets moet leidend zijn ten opzichte van het docentadvies, stelde het Centraal Planbureau (CPB) gisteren. Daarnaast adviseert het CPB de toets af te nemen voordat het advies vanuit de school is gegeven. De regeringspartijen sluiten zich hierbij aan, hoewel in 2015 juist is ingevoerd dat het advies van leraren leidend is. \"Het is vreemd dat we een toets zo belangrijk maken,\" zegt directeur Alex Bakker (59) van basisschool de De Kinderboom in Noord. \"Een docent die acht jaar een leerling meemaakt, heeft een aardig beeld van waar een kind toe in staat is.\" \"We gaan weer terug naar af,\" zegt directeur Marijke van Amersfoort (60) van basisschool Samenspel in Zuidoost. \"Onze kinderen kunnen dure huiswerkclubjes moeilijk betalen. Het is dus zeker niet in het belang van kansengelijkheid.\" De Algemene Vereniging Schoolleiders (AVS) sluit zich daarbij aan. \"Juist ouders die het zich kunnen permitteren, laten hun kinderen toetstraining volgen,\" zegt voorzitter Petra van Haren. \"Leerkrachten zijn autonoom genoeg om een gefundeerde keuze te maken voor het vervolgonderwijs.\" Eindtoets met 14 jaar Wethouder Marjolein Moorman van Onderwijs (PvdA) kan zich vinden in het advies van het CPB omdat het 'onderadvisering voorkomt'. Maar de wethouder is van mening dat het beter is als de eindtoets nog later plaatsvindt. \"Bijvoorbeeld pas op veertienjarige leeftijd. Vroegselectie werkt kansenongelijkheid in de hand.\" Scholen in Nederland gebruiken verschillende eindtoetsen, die zij zelf mogen uitkiezen. Het CPB adviseert dat in elke toets een vaste set vragen komt. Zo kunnen de toetsen beter worden vergeleken. Een andere optie is dat alle kinderen uit groep acht in Nederland dezelfde toets maken. \"Veel scholen gaan zich dan afstellen op de toets,\" zegt Pim Butter (51), directeur van de 5e Montessorischool Watergraafsmeer. \"Wat zijn we dan aan het doen? De toets moet juist een bevestiging zijn van wat wij zien. Niet andersom.\" Ook Eva Naaijkens (45) van de Alan Turingschool is geen voorstander. \"Dan wordt er alleen nog maar dwangmatig geoefend op de toets. Wat is de waarde van onderwijs als dat gebeurt?\" Korte termijn Docent Leonie van Noorden (31) van de Tijl Uilenspiegelschool in West vindt het 'zorgelijk' en is bang dat kinderen ondersneeuwen. \"Sommige kinderen hebben een kleinere woordenschat en dat wordt duidelijk met een toets. Maar taal kan nog worden verruimd. Wij als docenten zien hun potentie en kunnen mondeling toelichten waarom ze een hoger niveau aankunnen.\" Haico van Velzen (39), directeur van de 7e Montessorischool en Einsteinschool in West, noemt het een kortetermijnoplossing van de politiek. \"De onderwijsinspectie kan beter kijken hoe ze scholen kunnen begeleiden om kinderen goed te adviseren. Daarnaast: het voedt de stereotypering dat kinderen met een niet-westerse achtergrond onderadvisering krijgen.\" Veel scholen met wie Het Parool heeft gesproken, gaven aan leerlingen advies te geven door te kijken naar een langere periode. Op de scholen van Van Velzen hebben meerdere docenten inspraak in het advies en wordt met zowel ouders als leerlingen uitvoerig gekeken naar wat de potentie van een kind is. \"Onze school is niet het eindstation.\"", "published_at": "2019-04-03"}
{"id": 10777833, "title": "kort nieuws amsterdam", "text": "15.000 euro voor gouden tip over dode vrouw Justitie looft een beloning van 15.000 euro uit voor de gouden tip die leidt tot de identificatie van een dode vrouw én het oplossen van de zaak. De romp van de jonge vrouw werd zaterdag 19 januari in een Samsonitekoffer op de Zuider IJdijk gevonden. De recherche spreekt graag met mensen die meer informatie hebben. Het gaat om een blanke vrouw tussen de 20 en 36 jaar, met waarschijnlijk bruin haar en blauwe ogen. De vrouw wordt morgen om 15 uur op begraafplaats Sint Barbara begraven. We Are Here kraakt pand Uilenstede We Are Here heeft gisteravond een pand in Uilenstede gekraakt. De groep uitgeprocedeerde asielzoekers was eerder die dag uit hun pand op het Bijlmerplein gezet. Amstelveen wil dat de krakers het gebouw zo snel mogelijk verlaten. De burgemeester bezoekt vandaag de groep. Het is de tweede keer dat We Are Here een pand in Amstelveen kraakt. Vanaf 1 juli gaat Amsterdam de 24 uursopvang van ongedocumenteerden en uitgeprocedeerden organiseren. Er zijn zeven locaties aangewezen. Man steekpartij Cuyp nog drie maanden vast De man die vastzit voor het neersteken van twee kooplui op de Albert Cuypmarkt vorige maand, blijft nog drie maanden vastzitten. Hij wordt verdacht van poging tot doodslag en zware mishandeling. Dit heeft de raadkamer van de Amsterdamse rechtbank gisteren bepaald. De advocaat van slachtoffers Martin Colmans en zoon Sharon stelde dat de verdachte is geradicaliseerd. De man wordt op dit moment niet verdacht van een daad met terroristisch motief. Het OM gaat verder met het onderzoek.", "published_at": "2019-04-03"}
{"id": 10777844, "title": "Strijd over hoogte van klimaattaks. CO2-taks: Wiebes zou werken aan 'beperkte' versie", "text": "De klimaatplannen van het kabinet dreigen in duigen te vallen. De aangekondigde belasting voor bedrijven gaat niet ver genoeg voor GroenLinks en PvdA, terwijl het bedrijfsleven juist oproept af te zien van een nationale belasting. Premier Rutte en VVD-minister Eric Wiebes van Klimaat komen in grote problemen. Het kabinet zit klem tussen de wensen van toekomstige gedoogpartners GroenLinks en PvdA - die straks nodig zijn voor een meerderheid in de Eerste Kamer - en de wensen van het bedrijfsleven, dat tegen een strenge klimaattaks is. Vorige maand maakte het kabinet een gebaar naar de linkse oppositie door aan te kondigen dat er een nationale CO2-belasting voor bedrijven komt. Maar nu lijkt het erop dat het kabinet niet kiest voor een belasting per uitgestoten ton CO2. Achter de schermen werkt Wiebes volgens bronnen aan een beperkte CO2-taks, waarbij alleen de meest vervuilende bedrijven een hogere belasting gaan betalen. Banenverlies \"Dit ruikt naar kiezersbedrog,\" zegt GroenLinks-Kamerlid Tom van der Lee. \"Dit is niet genoeg om bedrijven te verleiden af te stappen van vervuilende energiebronnen.\" Ook PvdA-Kamerlid William Moorlag is verbijsterd. \"Rutte en Wiebes doen op deze manier een nieuw cadeaupapiertje om het boetesysteem voor bedrijven dat eerder is afgeserveerd.\" Het Planbureau voor de Leefomgeving rekende vorige maand uit dat zo'n boetesysteem niet effectief is. De steun van GroenLinks of PvdA, of beide partijen, is vanaf juni noodzakelijk om de klimaatplannen door de Eerste Kamer te loodsen. Van der Lee en Moorlag zeggen het klimaatbeleid niet te steunen als de CO2-taks onvoldoende uit de verf komt. Werkgeversorganisaties VNO-NCW en MKB-Nederland hebben gisteren een brandbrief naar Wiebes gestuurd waarin zij zich tegen de CO2-taks keren. De werkgevers waarschuwen dat grote bedrijven Nederland verlaten als de nationale heffing er komt, met banenverlies tot gevolg. Nederland zou het eerste Europese land zijn met een extra CO2-taks. Binnen de coalitie van VVD, CDA, D66 en ChristenUnie wordt afwachtend gereageerd. VVD wil niet reageren op 'geruchten' over een beperkte CO2-taks. D66 en ChristenUnie rekenen er nog altijd op dat het kabinet met een 'verstandig' belastingplan komt. Half maart, toen premier Rutte de CO2-heffing aankondigde, benadrukte hij dat die wel 'verstandig' moet zijn. Rutte bedoelde daarmee dat de belasting de internationale concurrentiepositie van de Nederlandse industrie niet mag schaden. Werkgeversclubs VNO-NCW en MKB-Nederland maken zich niet alleen zorgen over de CO2-taks. Zij vrezen ook dat huizenbezitters en ondernemers honderden miljarden euro's moeten investeren in woningen en bedrijfspanden. Het Planbureau voor de Leefomgeving verwacht dat het 15.000 euro per huis kost om aardgasvrij te worden. Maar volgens de werkgevers kunnen de kosten voor het aardgasvrij en CO2-neutraal maken per huis oplopen tot 60.000 euro of meer.", "published_at": "2019-04-03"}
{"id": 10777845, "title": "Actie handhavers Koningsdag", "text": "Amsterdamse handhavers gaan vanaf morgen weer actievoeren. Ze willen meer verdedigingsmiddelen als pepperspray en een wapenstok, zodat ze hun werk veilig kunnen uitoefenen. De Boa Bond wil ook actie op Koningsdag. De komende week, met uitzondering van het weekend, zullen de Amsterdamse bijzonder opsporingsambtenaren (boa's) actievoeren onder het motto 'geen verdedigingsmiddelen, geen bonnen'. Net als bij eerdere protesten worden er geen boetes uitgedeeld, maar wel opgetreden bij onveilige situaties. De toezegging van burgemeester Femke Halsema eerder dit jaar dat de Amsterdamse handhavers een bodycam - een kleine draagbare camera op het uniform - krijgen, is volgens de boa's niet genoeg om de veiligheid te vergroten. Volgens de bond zijn de wapenstok en pepperspray ook nodig. 'Deze middelen hebben namelijk een preventieve werking en kunnen in uiterste nood afstand en rust creëren', schrijft de bond. \"Dit weekend was het weer raak,\" zegt Eric Lakenman van de bond. \"Als ondersteuning bij een aanhouding van de politie is tijdens het afzetten van de locatie een boa neergehaald.\" Koningsdag De Boa Bond heeft daarom naast de acties komende week ook aangekondigd in actie te komen tijdens Koningsdag, zaterdag 27 april. Ook dan worden de gehele dag geen bonnen uitgedeeld en van 18.00 tot 21.00 uur leggen de handhavers al hun werk neer. De keuze is op Koningsdag gevallen omdat dit een openbare-orde-evenement is waarbij veel boa's worden ingezet.", "published_at": "2019-04-03"}
{"id": 10777846, "title": "Straatnamennieuws", "text": "De commissie heeft vandaag groen licht gegeven voor het bouwen van de Bordspellenbuurt, de Vergeten Groentewijk en het Huisdiernamenkwartier. A. Barmhart", "published_at": "2019-04-03"}
{"id": 10777847, "title": "Padre Pierre is een held", "text": "Pierre Valkering is priester in de Vredeskerk in Amsterdam. Hij schreef een biografie met de titel Ontkleed niet naakt staan, waarin hij gewag maakt van zijn bezoeken aan homosauna's, darkrooms en zijn verslaving aan porno. Nu moet hij van het bisdom Haarlem Amsterdam met onmiddellijke ingang zijn functie neerleggen. Eerst dit: die Padre Pierre is natuurlijk een held. Hij komt voor zijn gevoelens uit en dat is mooi. Hij verdient lof. Maar de beslissing van het bisdom begrijp ik als ongelovige ook. Het katholicisme kent buitenissige regels. Die regels behoren buitenissig te zijn want ze zorgen voor onderscheid, voor verschil. De gewone beminde gelovigen mogen vrijen met wie ze willen, want die moeten veel kinderen maken aan wie het geloof doorgegeven kan worden, maar dat betekent dat de priesterij, de kardinalerij en de pauserij - die zogenaamd steeds een trede dichter bij God staan - een onbezoedelde status moeten hebben. Onbezoedeld van buiten. Wanneer priesters gelijk zouden zijn aan gewone mensen, werd het een janboel. Het celibaat verzekert je van een bepaalde status. Wij, gewone aardlingen, zijn geile slingerapen, maar zij die dicht bij de Vader staan, zijn onaanraakbaar. Blijken dat ook geile bonobo's te zijn, dan is huichelachtigheid de enige weg om te wandelen. De familie Hypocrisie is lidmaat van elke religie. Daar zwijgen ze over hun geile gedrag. Maar onze vader Pierre van de Vredeskerk zwijgt niet. Hij komt tot een openbare biecht. Met een boek. Hij komt daar zelfs over spreken op de Staatstelevisie. Hij was verslaafd aan porno, maar dat is hij nu niet meer, zegt hij. En het celibaat kan hij ook makkelijk volhouden, zegt hij. En zijn geloof in God is nog steeds een vaste burcht. Maar het bisdom moet zich aan de katholieke wet houden. Dat redeneert als volgt: een voetballer die expres constant in eigen doel schiet, moet je uit het elftal zetten. Die houdt zich niet aan de spelregels en je elftal verliest. Daar zit iets in. Nu weten wij allang dat geestelijken aan kinderen zitten, geheime homoseksuele relaties hebben of stiekem een huishoudster onderhouden. Daar wil men, schijnt het, iets aan doen. Dat gaat niet lukken. Als het wel lukt, is Het Geloof kapot en dat zou jammer zijn. Hypocrisie is namelijk ook het fundament van elke religie. Vader Pierre moet het trapje afdalen en een leuke homo worden. t.holman", "published_at": "2019-04-03"}
{"id": 10777848, "title": "Gouden vondst: koperschat uit 1540", "text": "De zoektocht naar de containers die het schip MSC Zoe verloor op de Waddenzee, heeft een wel heel bijzondere vondst opgeleverd. Bergers stuitten op de zeebodem op een oud schip vol koper, dat is vergaan rond 1540. Het is voor het eerst dat zo'n oud Nederlands schip wordt gevonden in de Noordzee en bovendien ook nog beschikt over een lading. Die is vaak al vergaan. Het koper, dat eeuwen goed blijft, is ook nog eens voorzien van het merkteken van de familie Fugger, een rijke bankiers- en koopmansfamilie. Dankzij dit teken was al snel duidelijk dat het schip uit het midden van de 16de eeuw moest komen. De familie Fugger bezat tot 1550 een kopermijn in Slowakije. De partij koper was vermoedelijk bestemd voor de haven in Antwerpen. Waanzinnige vondst De platen van ongeveer een meter bij een meter werden gebruikt om muntgeld van te slaan. Voor Arie Pappot, koperexpert van het Rijksmuseum, is dit dan ook een waanzinnige vondst. \"Het is alsof je een pinpas vindt van 500 jaar terug.\" Het scheepswrak ligt ter hoogte van Terschelling op 22 meter diepte. Het schip is zo'n 30 meter lang en 7 meter breed en is voorzien van een zogenoemde gladde scheepshuid. De houten balken werden daarbij op elkaar gezet en niet over elkaar geschoven, waardoor het schip minder snel kon breken. Het is voor het eerst dat zo'n schip is gevonden op de zeebodem. \"Het was een aanzienlijk schip met een vlakke bodem, waardoor veel lading vervoerd kon worden,\" legt scheepsarcheoloog Alice Overmeer uit. \"De bouw van het schip wijst erop dat het in Noord-Nederland is gebouwd.\" Op de bodem van de Noordzee zijn tot dusver 2960 scheepswrakken gelokaliseerd, maar dat zijn vooral schepen uit de 17de eeuw. Ook zijn er veel schepen vergaan in de Tweede Wereldoorlog. Van oudere schepen is tot nu toe niet bekend wat hun precieze locatie is. Prehistorische kano Voor experts van maritiem erfgoed is dit een bijzondere vondst, maar stiekem hopen ze op nog meer. De Noordzee was ooit land, waar rivieren doorheen liepen. Het is dus niet ondenkbaar dat er een prehistorische kano opduikt. Of een Romeins schip. De MSC Zoe verloor begin januari honderden containers op de Noordzee. In de dagen daarna spoelden allerlei soorten goederen aan op de Waddeneilanden. Cultuurminister Ingrid van Engelshoven noemde de vondst 'een geluk bij een ongeluk'.", "published_at": "2019-04-03"}
{"id": 10777849, "title": "Zwart, gay en burgemeester", "text": "Chicago, de derde stad van de Verenigde Staten, krijgt een homoseksuele burgemeester. Het is voor het eerst in de geschiedenis van het land dat een openlijk homoseksueel burgemeester wordt van een grote stad. De 56-jarige Lori Lightfoot is bovendien de eerste zwarte vrouwelijke burgemeester van een grote stad in de VS en volgt in mei Rahm Emanuel op. Chicago was de verkiezingen om het burgemeesterschap ingegaan, in de wetenschap dat hoe dan ook een zwarte vrouw als winnaar uit de bus zou komen. Lightfoots tegenstander, Toni Preckwinkle (72), had aanzienlijk meer ervaring. Ze zat 19 jaar in de gemeenteraad van de stad en was voorzitter van de Democratische partij in Cook County, het district waar Chicago onder valt. Dat Lightfoot tot burgemeester is gekozen, betekent dat de stad nu duidelijk voor verandering heeft gekozen. De voormalig openbaar aanklager heeft nog niet eerder een publieke functie bekleed. Tijdens haar campagne beloofde Lightfoot plechtig het politieapparaat te veranderen. In het verleden was ze voorzitter van een werkgroep die concludeerde dat er sprake is van systematisch racisme binnen het korps van de stad. \"Ik ben kandidaat namens de Democraten, maar wel een ander soort Democraat dan jullie tot nu toe kenden,\" noteerde persbureau AP. Ze wist met die boodschap bijna driekwart van de stemmen te trekken. Het Democratische bolwerk Chicago is van oudsher een van de meest cultureel diverse steden van de Verenigde Staten. De stad koos in 1979 voor het eerst een vrouw tot burgemeester. Vier jaar later volgde de eerste zwarte man.", "published_at": "2019-04-03"}
{"id": 10778787, "title": "Homo's zijn in Polen 'vampiers'", "text": "Een lhbti-manifest zou leiden tot 'masturberende kleuters' en het zou gezinnen bedreigen. De Poolse regering van de rechts-populistische PiS bijt zich vanuit strategische overwegingen vast in een herontdekte vijand. Eerst waren het de elites uit Brussel, de moslimvluchtelingen, de Duitsers en iedereen die de rol van de Polen tijdens de Tweede Wereldoorlog in twijfel trok. Nu vormen lhbti'ers volgens de Poolse regering de grootste bedreiging. De rechts-populistische regeringspartij Recht en Rechtvaardigheid (PiS) kan er niet duidelijk genoeg over zijn: (rechten voor) homo's of andersgeaarden zijn een ernstig gevaar voor gezinnen. Op door PiS verspreide affiches is een paraplu te zien die een traditioneel gezin beschermt tegen de verf van een regenboog. Niet alleen Polen heeft volgens PiS bescherming nodig tegen de homoseksuelen, heel Europa. Hopelijk zien de kiezers dat snel in, is de boodschap van PiS, zo vlak voor de Europese verkiezingen. Op staatszender TVP wordt homoseksualiteit regelmatig gelijkgesteld aan vampirisme. Vooral het progressieve Warschau krijgt de schuld van 'het verpesten van de jeugd'. Tot voor kort behoorden de lhbti'ers nog tot de vaste opponenten van PiS, en kregen ze evenveel te verduren als bijvoorbeeld moslimvluchtelingen. Maar sinds de burgemeester van Warschau, Rafal Trzaskowski, op 19 februari zijn handtekening zette onder een belangrijk lhbti-manifest, is dit veranderd. Vanaf die dag heeft PiS-leider Jaroslaw Kaczynski geen mogelijkheid onbenut gelaten om zijn kritiek te spuien over de verklaring. Aanvankelijk werd in Warschau met grote blijdschap gereageerd op de ondertekening van het manifest. 'Een mijlpaal in de geschiedenis' en 'een ongekende gebeurtenis', aldus veel homorechten-ngo's, die al jaren klagen over het vijandige klimaat in Polen. In het manifest belooft Trzaskowski geld uit te trekken om het leven van lhbti'ers te verbeteren op het gebied van onderwijs, cultuur, sport en werk - allemaal gebaseerd op de richtlijnen van de Verenigde Naties. Op scholen zou hij anti-discriminatielessen invoeren, waarbij ook genderidentiteit en seksuele geaardheid ter sprake komen. Koppeling 'En op dat laatste punt heeft PiS zich sindsdien vastgebeten', zegt Malgorzata Bonikowska, directeur van het Poolse Centrum voor Internationale Betrekkingen. 'Door homoseksualiteit sterk te koppelen aan die lessen voor kinderen.' In de media spraken PiS-politici direct over het gevaar van 'masturberende kleuters' door invoering van de lessen. 'We zouden kinderen niet op deze manier moeten indoctrineren', waarschuwde Kaczynski. Niemand had volgens Bonikowska verwacht dat de gevolgen van de ondertekening zo groot zouden zijn. 'Dit is heel erg ongelukkig voor de oppositie. Maar wel geniaal gespind door PiS.' De katholieke kerk kwam met kritiek op het initiatief van Trzaskowski. 'De verklaring is in tegenspraak met het grondwettelijke recht van ouders om hun kinderen op te voeden volgens hun eigen geloof', schreef een bisschop in een brief. De door de regering benoemde kinder-ombudsman waarschuwde voor de gevolgen van het manifest voor kinderen. 'Het legt een ideologie van een heel kleine groep op aan álle ouders', zei hij. Oudgediende Lech Walesa deed ook een duit in het zakje. 'Ze mogen mijn kleinkinderen niet verleiden, dat is niet normaal', zei de winnaar van de Nobelprijs voor de Vrede in een Pools tv-programma. Volgens de oud-vakbondsman moeten homoseksuelen zich aan de meerderheid van het land aanpassen, en die is nu eenmaal hetero. Burgemeester Trzaskowski probeerde zelf de schade te beperken door steeds opnieuw te benadrukken dat de lessen op school vooral over tolerantie zouden gaan. Op Facebook schreef hij: 'Mensen vragen of ik het verkeerd heb aangepakt, of dat ik een rekenfout heb gemaakt. Maar dit gaat niet over berekeningen. Ik geloof hierin (in het manifest, red.).' Het is geen toeval dat PiS het gemunt heeft op de lhbti'ers. Anderhalve maand geleden besloten zes Poolse oppositiepartijen zich te verenigen in de 'Europese Coalitie', een anti-PiS-coalitie. De grootste partij in deze groep is het Burgerplatform. Sinds de verkiezingsnederlaag van 2015 heeft het Burgerplatform zijn focus meer verlegd naar sociale kwesties. Dat valt goed in grote liberale steden, zoals Warschau, Gdansk, Wroclaw en Krakau, maar daarbuiten kan het Burgerplatform op minder steun rekenen. Nog steeds zijn er bij de partij veel traditionele conservatieven. Roman Giertych, een voormalig rechtse politicus, schreef in een bericht op Facebook dat Trzaskowski een 'verschrikkelijke fout' had begaan. 'Ideologische onderwerpen die de oppositie verdelen, zijn de laatste hoop voor PiS om aan de macht te blijven.' Openlijk De onlangs met veel bombarie gelanceerde partij Wiosna, van de openlijk homoseksuele, vegetarische Robert Biedron, hoort niet bij deze Europese anti-PiS-coalitie. Wiosna denderde in februari de Poolse politiek binnen met volgens peilingen onverwacht veel steun: 16 procent van de stemmen. 'Maar je zag dat Biedron ook niet wist hoe hij de afgelopen maand moest reageren op de strijd tussen Trzaskowski en PiS', zegt Bonikowska. 'De steun voor hem is alweer gehalveerd.' Het manifest van Trzaskowski, die zelf verbonden is aan het Burgerplatform, vormt een groot dilemma binnen de Europese Coalitie. 'Eigenlijk zijn ze er heel erg over verdeeld', zegt Malgorzata Kaczorowska, verbonden aan de Universiteit Warschau. 'De verwachting is dat deze Europese Coalitie na de Europese Verkiezingen in mei uit elkaar valt.' Kaczorowska schat de kansen van PiS hoog in. 'Ze hebben het de afgelopen maand slim gespeeld. Hoewel Polen over het algemeen steeds milder zijn gaan denken over homoseksualiteit, vinden velen de voorlichtingslessen over seks op scholen veel te ver gaan. Dit zal ook mensen naar de stembus krijgen die anders niet zouden gaan.'", "published_at": "2019-04-04"}
{"id": 10779049, "title": "Kerk kan seksloos leven niet afdwingen", "text": "Bisschop Jos Punt schokte met zijn besluit tot schorsing van pastor Pierre Valkering de parochianen van de Vredeskerk en de ware gelovigen, die in de liefde verenigd zijn. De schorsing wordt gebaseerd op het niet nakomen van de celibaatsgelofte. Pastor Valkering heeft immers duidelijk aangegeven niet kuis te hebben geleefd. Alles valt na te lezen in zijn boek Ontkleed niet naakt staan, dat tot het genre van de bekentenissen van Augustinus en Rousseau behoort. Onder de belofte van kuis leven verstaat de kerk een 'seksloos' leven. De vraag is of dit van mensen kan worden verlangd. In de kerk is er al eeuwen een verwarring tussen 'ideaal' en 'gebod'. Kuisheid is een ideaal, niet een gebod. Over het seksleven van Christus wordt in het Evangelie niet gesproken. Het Evangelie geeft het beeld van een kuis bestaan, maar de parabels en woorden van Christus maken seks niet tot thema. De dienaren van Christus waren getrouwd en hadden kinderen en toch was hun geloof oprecht. Christus vraagt hen hem te volgen en alles op te geven (Lukas, 14-26), maar het gaat hier om een ideaal en niet om een gebod. Onder gnostische invloed kwam hierin verandering, toen in de late oudheid het Goede en Kwade als onverzoenlijke uitersten werden beschouwd. Zo werden het lichaam en het materiële uitingen van onreinheid en waardeloos. Ideaal en wereld werden radicaal uit elkaar getrokken. Het ideaal spreekt tot het individu, tot zijn worsteling; het geeft ruimte voor ontwikkeling en groei. Het 'gebod' sluit individueel manoeuvreren uit. Dat betekent niet dat geboden onzin zijn. De Bijbelse tien geboden pogen een harde grens te trekken. Maar het celibaat is geen harde grens. Het is een ideaal, gedragen door een keuzevraag die zich steeds weer stelt. Pastor Valkering gelooft in het celibaat als ideaal, waartoe een bereidheid bestaat. De overtreding van het celibaat is van alle tijden. Het celibaat zou een persoonlijke keuze moeten zijn; het lijkt niet verstandig het als voorwaarde tot priesterschap te stellen. In de beginfase van het christendom bestond die voorwaarde niet. Een sterk idealistische levensleer als het boeddhisme en ook het christendom benadrukken de onthouding, omdat het afleidt van het wezenlijke, van de aandacht voor de medemensen en van God. Zij zetten zich sterk af tegen de eerste religies die juist door rituele vormen van seksualiteit werden gekenmerkt. De protestantse kerken zijn niet vrij van een 'gestoorde verhouding' tot seksualiteit, maar het celibaat is er geen voorwaarde tot priesterschap. In een tijd waarin een groot tekort bestaat aan priesters is het onbegrijpelijk dat wordt vastgehouden aan de 'aseksuele' voorganger. Mensen van elke seksuele geaardheid moeten het priesterschap kunnen uitoefenen als hun geloof en aandacht voor de medemens er niet onder lijdt. We kunnen van de eerste religies zeker iets leren, namelijk dat seksualiteit juist een bijzondere spirituele ervaring kan oproepen. FERNANDO SUÁREZ MÜLLER Assistant Professor bij de Universiteit voor Humanistiek Utrecht en parochiaan van de Vredeskerk", "published_at": "2019-04-04"}
{"id": 10779050, "title": "Betaal luizenmoeder voor werk op school", "text": "Deeltijdwerk Door ouderhulp op basisscholen te belonen, komt de gendergelijkheid op de arbeidsmarkt dichterbij. Als sluitstuk van de discussie van de afgelopen weken zaten de columnisten Heleen Mees en Asha ten Broeke bij elkaar aan tafel (Opinie, zaterdag, 30 maart) . Hun dispuut draait vooral om het gegeven dat vrouwen veel meer in deeltijd werken dan mannen. Dit stremt de carrières van vrouwen. Uit de cijfers van Eurostat blijkt dat de genderkloof in de Europese Unie, na Malta, in Nederland het grootst is. Mees ziet vrouwen die in deeltijd werken als saboteurs van de ambities om de kloof te overbruggen. Eerlijk is eerlijk, ze heeft daar wel een punt. Met name jonge moeders leveren arbeidstijd in voor zorgtijd. Maar die is niet altijd effectief besteed. Een reflectie van de zorgtijd die jonge moeders aan hun deeltijdbaan overhouden, vormt de moderne basisschool. 's Ochtends op het schoolplein staan altijd moeders in hardloopoutfits, met een aangelijnde hond, of gewoon in de keuvelmodus. Net zoals het steevast moeders zijn die zich inzetten als klassenouder, voorleesmoeder, luizenmoeder, oversteekmoeder en wat dies meer zij. Zonder dat ze er een cent voor krijgen. Onderwijsdeskundigen zijn het erover eens dat ouderbetrokkenheid positief bijdraagt aan schoolprestaties van kinderen. Ze zijn het ook erover eens dat dat niet geldt voor ouderparticipatie. Sinds 1901 is het basisonderwijs een primaire taak van de rijksoverheid. Diezelfde rijksoverheid, bij monde van minister Van Engelshoven van Onderwijs, is verantwoordelijk voor gendergelijkheid. Zo valt te lezen op haar website. Hoe valt dit te rijmen? Schaduwboekhouding Van Engelshoven zou kunnen beginnen met een borgstelling voor de enorme kosten die de ouderparticipatie op scholen met zich meebrengt. Bij de prachtige satire van de televisieserie De Luizenmoeder past een krankzinnige schaduwboekhouding. Het minimumloon in Nederland is immers zo'n 10 euro per uur, Nederland heeft iets meer dan 6.000 basisscholen en die tellen per school gemiddeld tien klassen. Wat kost dan het jaarlijkse uitje naar het lokale museum? Met een gemiddelde van 25 kinderen in een klas zijn zes moeders 5 uur op pad. Dat kost 10 euro x 6.000 scholen x 10 klassen x 30 uur. Een slordige 18 miljoen euro. En wat kost een klassenouder? Twee moeders die zich ieder één dag per boekjaar aan deze taak kwijten kosten 10 miljoen euro. Het luizenkammen gebeurt na iedere vakantie. Na vijf vakanties kammen twee moeders één uur. Dat kost 6 miljoen euro. De ouderparticipatie op basisscholen kost minimaal 50 miljoen euro per jaar. Een meer gedetailleerde berekening met daarin ook de btw, premies en afdrachten, zal leiden tot een veelvoud hiervan. De overheid zou deze kosten moeten beschouwen als zogeheten transactiekosten, als gevolg van imperfecties in een markt van vraag naar, en aanbod van onderwijs. Omdat niemand deze kosten wil dragen zijn het de moeders die hun arbeidstijd inleveren, om in de diensten te voorzien. Ronald Coase ontving voor zijn transactiekostentheorie in 1991 de Nobelprijs voor de economie. Hij stelt dat de transactiekosten moeten worden afgewenteld op de groep die deze het best kan dragen. In een perfecte markt zouden de schoolbesturen hulpouders op hun loonlijst hebben staan. Volgens Coase, is het aan de overheid om in te grijpen bij weeffouten. Zij zal de markt moeten reguleren. Zoals in Denemarken of Noorwegen gebeurt. Drie vliegen Minister Van Engelshoven kan met regulering drie vliegen in één klap slaan. Als eerste door schoolbesturen geld te geven en dit te oormerken voor het werk dat de hulpmoeders momenteel doen. Bedrijven die buitenschoolseopvang (bso's) of tussenschoolse opvang (tso's) aanbieden, kunnen in de vraag voorzien. Hiermee vergroot ze tevens werkgelegenheid aan de onderkant van de arbeidsmarkt. Ten tweede ontlast de minister hiermee de hulpmoeders opdat die weer tijd krijgen om hun deeltijdbaan uit te breiden. Tot slot, en dit punt volgt uit de voorgaande twee punten, neemt hiermee de genderkloof af. En voegt ze de daad bij het woord.", "published_at": "2019-04-04"}
{"id": 10779051, "title": "Winst van de oppositie brengt 'erdoganisering' niet in gevaar. Ander commentaar Turkije", "text": "De Turkse president Erdogan moet zijn nederlaag in de grote steden als een signaal zien, meent de Volkskrant. Wat vinden de media in landen dichter bij Turkije van de uitslag? Contibutors De politicoloog Alexandru Damian schrijft op de Roemeense site Contributors dat de 'erdoganisering'zal voortgaan. 'De verkiezingsuitslag is een klap voor Erdogans AK-Partij, maar dat is maar de helft van de waarheid. De andere helft is dat de alliantie tussen de AKP en de nationalisten van de MHP in staat bleek meer dan de helft van de stemmen over het hele land te vergaren (AKP: 44 procent, MHP: 7 procent). Dat is gelijk aan de uitslag van de parlementsverkiezingen in 2018. Erdogan heeft nog heel veel draagvlak. Hij moet een stapje terugdoen (zijn toespraak na de verkiezingen was behoorlijk verzoenend voor een autocraat die overal vijanden zag tijdens de verkiezingscampagne) en ongehinderd voortgaan met de erdoganisering van Turkije.' Ethnos Giorgos Kapopoulos van het Griekse dagblad Ethnos heeft het over Erdogans 'succesvolle marathon'. 'Met de lokale verkiezingen is een cyclus van bijna vijf jaar van ononderbroken verkiezingsconfrontaties afgerond: de presidentsverkiezing van 2014, twee parlementsverkiezingen in 2015, een referendum over grondwetshervorming in 2017 en de presidents- en parlementsverkiezingen van 2018. De rode draad bij al deze verkiezingen was de extreme dramatisering. Erdogan framede die als cruciale tests voor het voortbestaan van het land - en die strategie heeft gewerkt.' Kurier Walter Friedl in de Oostenrijkse krant Kurier ziet een mogelijk keerpunt. 'Ook al bij het referendum in 2017 over het presidentieel systeem, dat het staatshoofd vergaande macht gaf, lukt het Erdogan niet meerderheden te krijgen in Ankara, Istanbul en Izmir. Lokale verkiezingen in Turkije zijn altijd al een goede graadmeter geweest voor komende politieke ontwikkelingen. Daarom zou de stemming van zondag het einde van de AKP-dominantie kunnen inluiden. De oppositie heeft een goede reden om te denken dat het tij keert, maar moet ook niet te vroeg juichen. Want Erdogan de vechter zal nooit opgeven. En hij heeft de tijd aan zijn kant: er zijn de komende vier jaar geen verkiezingen meer. Als de economie weer aantrekt in de tussentijd zou hij opnieuw de winnaar kunnen worden.' Haaretz In de Israëlische krant Haaretz ziet Zvi Bar'el het zo: 'Nu krijgt Erdogan te maken met burgemeesters van de oppositie in de grote steden, die zijn ontwikkelingsplannen kunnen dwarsbomen. Ze kunnen vergunningen tegenhouden, bouwprojecten goed- of afkeren naar het hen belieft en hun eigen vriendjes bevoorrechten ten koste van de AKP-oligarchen en zo een bron van donorfondsen voor de CHP en partners creëren. 'Erdogan heeft al aangegeven dat hij lessen zal trekken uit deze verkiezingen, wat neerkomt op een aardige manier van zeggen dat er een zuivering in de partijrangen voor de deur staat, in het bijzonder in de steden waar zijn partij verloor. Hij moet dat wel doen, gezien de economische pijn die hij naar verwachting zal moeten veroorzaken om de inflatie (ongeveer 20 procent) en de werkloosheid (gegroeid tot 13,5 procent) te bestrijden. 'Intussen vormen de verkiezingsuitslagen, ondanks de nederlagen in Ankara en Istanbul (als dat niet alsnog verandert), geen echte bedreiging voor de positie van Erdogan. Hij blijft Turkije's onbetwiste leider.' La Stampa Econoom Stefano Lepri geeft als commentaar in de Italiaanse krant La Stampa: 'Als we zijn politieke reputatie even buiten beschouwing laten moeten we zeggen dat Recep Tayyip Erdogan de Turkse economie wel jarenlang met succes heeft bestierd. Toen begon hij een reeks fouten te maken. Nu de prijzen met 20 procent zijn gestegen en meer dan een miljoen banen verloren zijn gegaan in de afgelopen twaalf maanden, is het begrijpelijk dat veel kiezers ontevreden zijn. Niet alle populistische recepten zijn hetzelfde. De diverse politieke krachten die we onder deze noemer groeperen, kwamen om zeer uiteenlopende redenen aan de macht. Toch laten ze allemaal eenzelfde patroon zien: op een gegeven moment komen hun propaganda en de illusies die ze verkopen in botsing met de realiteit. En de werkelijkheid heeft de gewoonte terug te slaan.' Karar En hoe is de stemming in Turkije zelf? Daar heerst nu het verlangen naar consensus, schrijft Mustafa Kaaralioglu in de Turkse krant Karar. 'Deze situatie van de ene partij aan de macht op nationaal niveau en een aantal nieuwe besturen op lokaal niveau zal de lakmoesproef zijn voor het presidentieel systeem. Hierbij zullen consensus en een gemeenschappelijke strategie essentieel zijn. Te beginnen bij Erdogan moeten alle politieke leiders van nu af aan verzekeren dat het systeem blijft functioneren ondanks alle verschillen. De kiezers hebben aangedrongen op een gematigde koerswijziging.'", "published_at": "2019-04-04"}
{"id": 10779117, "title": "Onderzoek 'afkoelen' van de aarde", "text": "Klimaat Nederland moet het debat aangaan over kunstmatige ingrepen in het klimaatsysteem en de risico's ervan gaan onderzoeken. Als we doorgaan zonder op korte termijn ingrijpende maatregelen te nemen, zullen we de internationale afspraken om de opwarming van de aarde te beperken tot 1,5 tot 2 graden niet halen, zo bleek recentelijk uit de doorrekening van het Nederlandse klimaatakkoord en uit de berekeningen op mondiale schaal van het VN-Milieuprogramma. Maar of een volledige energietransitie wereldwijd op tijd nog mogelijk is, blijft - gezien de weerstand in veel landen - nog een open vraag. Sommige klimaatdeskundigen stellen daarom voor naar mogelijkheden te zoeken om onze planeet met technologische toepassingen weer kunstmatig te laten 'afkoelen'. Climate engineering, zoals dit ingrijpen in het klimaatsysteem heet. CO2 uit de lucht filteren met enorme machines of snelgroeiende planten en vervolgens ondergronds opslaan. Of de aarde een tijdlang enkele graden laten afkoelen door fijnstof vanuit speciale vliegtuigen de dampkring in te brengen, waardoor zonlicht op grote hoogte weerkaatst, net als bij een vulkaanuitbarsting. Maar dit is zeker niet onomstreden. Terwijl wetenschappers van onder meer Harvard volop onderzoek doen naar dit soort interventies en de mogelijkheid om deze te gaan toepassen, zijn er grote twijfels of climate engineering überhaupt een wenselijke strategie is. Ten eerste zouden deze technieken het probleem slechts verplaatsen. Als we de aarde door fijnstof de dampkring in te brengen enkele graden zouden kunnen afkoelen, dan blijven de prikkels uit om het onderliggende probleem op te lossen door bijvoorbeeld een wereldwijde energietransitie. Grote risico's Bovendien zou het ons en toekomstige generaties afhankelijk maken van het grootschalig toepassen van technologieën die we nog niet volledig begrijpen. En het allerbelangrijkste: alle vormen van climate engineering brengen grote risico's en onzekerheden met zich mee. Zo kan de fijnstoftechniek regionale weerpatronen ingrijpend veranderen, maar hoe precies is moeilijk in te schatten. Als hierdoor het moessonsysteem, waarvan miljarden mensen afhankelijk zijn, zou veranderen, zou dat zeker armere landen extra kwetsbaar maken. Als koolstofdioxide met snelgroeiende planten uit de lucht gefilterd wordt, dan zouden de grote landbouwgebieden die we hiervoor nodig hebben, moeten concurreren met grond voor het verbouwen van voedsel. Ondanks de grote risico's en onzekerheden over deze technieken bestaan in internationaal verband nog geen regels over hoe we ze al dan niet zouden mogen gebruiken. Wie mag straks beslissen over het beginnen met het toepassen van zo'n techniek? En wie is er bijvoorbeeld verantwoordelijk als het misgaat? Mondiaal onderzoek Na jaren van discussies in beperkte expertkringen is het internationale debat hierover nu sterk opgelaaid. Afgelopen maand heeft Zwitserland met twaalf andere landen bij de Verenigde Naties een voorstel ingediend voor een mondiaal onderzoek naar de verschillende technologieën voor climate engineering. Maar onder meer de Verenigde Staten en veel olieproducerende landen hebben het voorstel geblokkeerd. Hiermee is climate engineering wel formeel onderdeel geworden van de internationale milieupolitiek. Toch heeft Nederland nog geen duidelijk standpunt ingenomen over climate engineering als mogelijke oplossing voor klimaatverandering. Het is cruciaal dat ook Nederland - nota bene een van de landen die het kwetsbaarst zijn voor klimaatverandering - op korte termijn de discussie voert en onderzoeksprogramma's begint waarmee we onze insteek en onderhandelingspositie in dit opkomende internationale debat kunnen bepalen. In de internationale discussies die we hierover moeten gaan voeren, is ook een sterkere inbreng van ontwikkelingslanden cruciaal. Zij zijn bijzonder kwetsbaar voor de risico's van dit soort grootschalige ingrepen in het klimaatsysteem. Bovendien hebben ontwikkelingslanden onvoldoende aanpassingsvermogen mocht er iets misgaan. En toch staan juist deze landen grotendeels buiten de debatten hierover, simpelweg omdat ze kennis en onderzoekscapaciteit missen. Invloed Recent onderzoek van de Universiteit Utrecht heeft aangetoond dat experts uit ontwikkelingslanden bijna nooit betrokken zijn bij wetenschappelijke discussies over climate engineering en dat hun belangen vaak niet worden meegenomen in dit soort onderzoeksprojecten. Nu komt er met deze discussies in de Verenigde Naties een kans voor ontwikkelingslanden om voor het eerst invloed uit te oefenen op dit cruciale onderwerp. Climate engineering klinkt als sciencefiction. Maar inmiddels is het tot een serieus onderwerp in het mondiale klimaatdebat geworden. De hoogste prioriteit is en blijft zonder twijfel dat we de uitstoot van broeikasgassen verminderen. Maar als we de doelen uit het klimaatakkoord van Parijs niet halen, zal de roep om dergelijke technologische programma's luider worden. Nederland moet hier ook een politiek antwoord op hebben.", "published_at": "2019-04-04"}
{"id": 10779603, "title": "Chinese met malware betrapt in Trumps resort. Indringer uit Shanghai omzeilde de beveiliging in Mar-a-Lago met een verdachte usb-stick op zak", "text": "Ondanks de zware veiligheidsmaatregelen is het een 32-jarige vrouw uit China gelukt president Trumps beveiliging te omzeilen en zijn luxueuze resort Mar-a-Lago binnen te komen. Zhang Yujing uit Shanghai bleek bovendien in het bezit te zijn van een usb-stick met malware. Zhangs arrestatie, afgelopen zaterdag, in het luxueuze resort in Palm Beach, Florida, waar de president zijn weekend doorbracht, heeft geleid tot veel speculaties. Had ze kwade bedoelingen, nu de relatie met China gespannen is vanwege Trumps handelsoorlog met Beijing? Of was het een onschuldige poging om Trump te ontmoeten en een selfie met hem te scoren? De actie van de vrouw heeft de Secret Service, die de president continu bewaakt, flink in verlegenheid gebracht. Als Trump Mar-a-Lago bezoekt, wordt alles uit de kast gehaald om te voorkomen dat ongenode figuren in zijn buurt komen. Zo wordt het vliegverkeer in een straal van 60 kilometer beperkt. De Secret Service en de kustwacht bewaken de twee waterwegen nabij het resort. Ook worden de straten rond Mar-a-Lago afgezet. Toch wist Zhang zaterdagmiddag met een smoes de elite-agenten om de tuin te leiden. Ze zwaaide meteen met twee Chinese paspoorten toen haar bij een controlepost buiten de club werd gevraagd wat ze kwam doen. Ze zei dat ze een lidmaatschap had van het resort en wilde gaan zwemmen. Een check wees echter uit dat zij helemaal niet tot de exclusieve clubleden behoorde. Toch gingen de alarmbellen niet meteen rinkelen. Zhang werd toegelaten omdat een manager dacht dat ze de dochter was van een Chinees clublid. Toen de Secret Service haar vroeg of dat klopte, gaf ze een onduidelijk antwoord. De agenten hielden het erop dat dit kwam door haar slechte Engels en lieten haar binnen. In een golfkarretje werd ze vervolgens naar de lobby gereden. Onraad Eenmaal binnen ging Zhang niet zwemmen. Tegen een medewerker vertelde ze dat ze in Mar-a-Lago was voor een bijeenkomst van een Chinese vereniging. Omdat er helemaal niet zoiets gepland stond, rook het personeel onraad, waarna de Secret Service werd ingeschakeld. Geluk bij een ongeluk was dat Trump op dat moment niet in het resort was maar in een golfclub in de buurt. Zhang weigert vragen te beantwoorden van politie en justitie. De Secret Service treft naar eigen zeggen geen enkele blaam. 'De Secret Service bepaalt niet wie er wordt uitgenodigd of wie er welkom is in Mar-a-Lago', aldus de dienst in een verklaring. 'Dat is de verantwoordelijkheid van het resort zelf.' Kortom, Mar-a-Lago is niet het Witte Huis. Critici vinden het echter zorgwekkend dat de dienst zulke belangrijke zaken overlaat aan derden. Ook onder president Obama bleek de beveiliging niet altijd waterdicht. Zo wist een man in 2014 bij een diner met Obama te komen in Washington. Hij deed zich voor als Congreslid en maakte zelfs een praatje met de president. Een paar dagen eerder was een man het Witte Huis binnengedrongen zonder dat de Secret Service dat in de gaten had. Hij belandde onder andere in de East Room. Tijdens een bezoek van Obama aan Atlanta, liet de Secret Servic het gebeuren dat een gewapende man een lift binnenstapte waarin de president stond. De man bleek later ook nog eens een strafblad te hebben.", "published_at": "2019-04-04"}
{"id": 10779755, "title": "Shell stapt uit lobbyclub AFPM", "text": "Shell is het eerste grote olie- en gasbedrijf dat uit een belangrijke Amerikaanse lobbygroep stapt voor bedrijven in de petrochemische industrie. De lobbyclub staat niet achter de doelen van het in 2015 gesloten klimaatakkoord van Parijs, wat in tegenspraak is met de koers die het Brits-Nederlandse bedrijf wil varen. De stap om per 2020 het lidmaatschap van de American Fuel & Petrochemical Manufacturers (AFPM) niet te verlengen, is dinsdag bekendgemaakt. Door te breken met een van de prominentere lobbyclubs tegen klimaatmaatregelen, onderscheidt Shell zich ten opzichte van concurrenten als Exxon-Mobile en BP. Onder druk van aandeelhouders kwam Shell vorig jaar al met een bonusregeling die afhankelijk is van duurzame resultaten. 'De behoefte aan acute actie tegen klimaatverandering is sinds het Parijsakkoord nog duidelijker geworden', schrijft Shell-topman Ben van Beurden in het voorwoord van het rapport. 'Als gevolg daarvan zijn de maatschappelijke verwachtingen veranderd, en Shells beeld op dit gebied ook.' Het eerste rapport waarin deelnemingen aan industriegroepen worden heroverwogen, moet Shell transparanter maken. 'We reageren op het verzoek van grote beleggers en non-gouvernementele organisaties, die informatie willen over onze lidmaatschappen van industrieclubs en hun opvattingen en beleid met betrekking tot klimaatverandering.' Milieudefensie is blij met de stap, al komt die rijkelijk laat. 'Shell weet al sinds de jaren tachtig dat olie- en gasgebruik bijdraagt aan klimaatverandering', zegt directeur Donald Pols. 'Sindsdien zijn ze structureel betrokken gebleven tegen effectief klimaatbeleid.' Vorige maand kwam de Britse denktank InfluenceMap met een berekening die laat zien dat de vijf grootste olie- en gasbedrijven (ExxonMobil, Shell, Chevron, BP en Total) er een tegenstrijdig klimaatbeleid op nahouden. Sinds het Parijsakkoord investeerden zij bijna 200 miljoen euro per jaar om hun groene ambities onder de aandacht te brengen, terwijl jaarlijks eenzelfde bedrag werd besteed aan lobby's die bindend klimaatbeleid moesten voorkomen. Omdat Milieudefensie de Parijsdoelen nog steeds niet terugziet in Shells daden, ontvangt het oliebedrijf vrijdag een dagvaarding. Via de rechter probeert de milieuorganisatie voor elkaar te krijgen dat de investeringen van Shell alsnog op één lijn komen met de internationale klimaatafspraken. 'Dus minder geld naar het winnen van olie en gas', zegt Pols. 'Want het Klimaatakkoord halen is onmogelijk als grote vervuilers hun beleid niet aanpassen.' Follow This, een groep van 4.600 groene aandeelhouders in de olie-industrie die Shell heeft bewogen als eerste oliebedrijf klimaatdoelen op te stellen voor de uitstoot van zijn producten, is positiever over de ontwikkelingen bij Shell. 'Opnieuw is Shell leidend binnen de industrie door als eerste deze logische stap te zetten', zegt oprichter Mark van Baal over Shells stap uit de AFPM. 'Wij verwachten dat meer oliebedrijven zullen volgen.' Maar Shell zal zelf ook nog meer moeten doen, vindt Follow This. 'Er zijn nog tal van dit soort belangengroepen waar Shell lid van is', zegt Van Baal. 'In de Verenigde Staten, maar ook in andere landen. Van een zusterorganisatie in Australië kreeg ik al direct drie vergelijkbare groepen doorgestuurd waar ze nog in zitten.' Bij AFPM zijn zo'n driehonderd bedrijven aangesloten. Op vragen van persbureau Reuters liet het Franse Total weten dat hun opvattingen ook niet altijd overeenkomen met die van AFPM en dat zij geregeld hun lidmaatschap evalueren.", "published_at": "2019-04-04"}
{"id": 10779756, "title": "Met Van Rijbroek is het kil aan de top van Sanderinks rijk. Reportage twentse cybersoap", "text": "Sinds de komst van zelfbenoemd cyberexpert Rian van Rijbroek rommelt het in Gerard Sanderinks bedrijvenimperium. Twee topmannen vertrokken, zijn oud-partner klaagt hem aan wegens smaad. Het is een opmerkelijke zaak die woensdag voor de rechtbank in Almelo diende. Een liefdesdrama met verstrekkende gevolgen voor het bedrijvenimperium van de schatrijke en excentrieke Twentse ondernemer Gerard Sanderink. En met Rian van Rijbroek als spil. Het rommelt in de top. De Twentse multimiljonair Gerard Sanderink, topman van ict-bedrijf Centric en het beursgenoteerde bouwbedrijf Oranjewoud, verantwoordelijk voor 16 duizend werknemers en een omzet van 2,5 miljard, loopt woensdag de rechtbank in Almelo binnen. Hij doet laconiek over de rechtszaak waarvoor hij zich moet melden. Zijn voormalig geliefde Brigitte van Egten, ook werkzaam in zijn bedrijven, heeft hem aangeklaagd vanwege smaad en laster. Vervelende zaak? Ach, zegt Sanderink, en maakt een wegwerpgebaar. 'Ik doe bijna alleen maar vervelende zaken.' En vervelend is het momenteel in de top van zijn imperium. Dik zestien jaar deelden Sanderink en Van Egten alles. Zij zorgde voor hem toen hij ziek was en is tot op heden directeur van meerdere van zijn bedrijven. Maar op 11 november vorig jaar kreeg Van Egten ineens een bizar telefoontje van haar geliefde. Het was een zondag en normaal kwam Sanderink dan altijd even langs. Nu niet. Misschien was de kerkdienst uitgelopen, dacht ze nog. En toen belde hij. Ineens kreeg ze allemaal woeste beschuldigingen naar haar hoofd geslingerd, vertelt Van Egten aan de rechter. Ze zou miljoenen hebben verduisterd. Ze zou onder invloed staan van Afrikaanse criminelen. Bedrijfsgeheimen zouden via haar op een computerserver in Gambia zijn beland. Er zouden beelden zijn van haar met compromitterende lichamelijke activiteiten met Afrikanen. Dat was allemaal aan het licht gekomen door uiterst geheim onderzoek. De AIVD, Amerikaanse inlichtingendiensten, gesynchroniseerde iPhones, gehackte iClouds; alles kwam voorbij in het gesprek, aldus een geëmotioneerde Van Egten. Sanderink heeft dan inmiddels allemaal onderzoeken laten instellen om de fraude uit te zoeken. En, zo krijgt Van Egten in dat gesprek te horen, hij heeft daarvoor ook Rian van Rijbroek ingeschakeld, zelfbenoemd cybersecurity-expert. In de weken daarna vertelt Sanderink allerlei mensen in zijn bedrijf over de vermoedens van fraude. En Van Egten heeft het gevoel dat ze in een boek van Kafka is beland. Daarom zit ze nu hier bij de rechter. Ze eist dat Sanderink alle 'smaad en laster' rectificeert bij iedereen aan wie hij het verhaal verteld heeft. Over de rol van Van Rijbroek wil Sanderink weinig zeggen. Al erkent hij dat hij de vrouw heeft ingehuurd om onderzoek te doen. Boekenonderzoek, zegt hij later desgevraagd op de gang. Want ze is niet alleen een technisch expert, aldus Sanderink. 'Ze heeft van heel veel dingen verstand'. Zijn advocaat noemt tijdens het kort geding alle kritische berichten in de media over Van Rijbroek 'pure stemmingmakerij'. Bronnen binnen zijn bedrijf zeggen dat het helemaal mis is sinds deze vrouw vorig jaar ineens het leven van de Twentse ondernemer binnen raasde. In korte tijd vertrokken twee topmanagers. Het blinde vertrouwen van Sanderink in Van Rijbroek, leidde tot hun vertrek, vertellen betrokkenen. De beschuldigingen tegen Van Egten passen precies bij het soort verhalen en doembeelden waarmee Rian van Rijbroek furore maakte en die haar de naam cybercharlatan opleverde: een mix van technologische termen, fantasieën en onverifieerbare verhalen over operaties van geheime diensten. Eerder dook Van Rijbroek op aan de zijde van oud-minister en voormalig staatssecretaris Willem Vermeend, door wie ze toegang kreeg tot media en zakelijke relaties. Ze schreven samen een boek, dat later wegens plagiaat uit de handel werd genomen. En nu is Van Rijbroek ineens opgedoken bij Sanderink. Al wil hij niet bevestigen dat ze een intieme relatie hebben. 'Ik ken haar. Daar wil ik het bij laten.' Maar hij is wel diep onder de indruk van haar kennis op het gebied van cybersecurity. Hij betaalde in januari dit jaar de presentatie van haar nieuwe boek Unhacked in het Amsterdamse Amstel Hotel en nodigt belangrijke contacten en klanten van hem uit om ook kennis te maken met dit boek. Tegen de Volkskrant doet Sanderink daarna niet moeilijk over zijn bewondering voor haar. Als een van de weinigen in Nederland zou zij weten hoe de wereld van de cybersecurity in elkaar zit. Volgens Sanderink zou er binnen Centric - dat deze week nog een groot ict-contract bij De Nederlandsche Bank binnen wist te slepen - geen enkele twijfel bestaan over de kennis en kunde van Van Rijbroek. Dat het boek door experts unaniem is afgefakkeld en het schrijfsel haar reputatie als 'nepdeskundige' nog eens heeft versterkt, kan Sanderink niet deren. Centric-topman Karim Henkens werd kort na de boekpresentatie het eerste slachtoffer van de crisis. Officieel is hij vertrokken vanwege 'persoonlijke omstandigheden', maar volgens ingewijden werd hij door Sanderink ontslagen omdat hij zich uitsprak tegen Van Rijbroeks groeiende invloed. Zijn weigering om zijn vijftig belangrijkste contacten voor de presentatie uit te nodigen, speelde ook een rol, bevestigt Van Egten tijdens het kort geding. Sanderink lijkt tijdens het kort geding wat terug te krabbelen. Voor een aantal dingen die hij in emotie heeft gezegd, heeft hij al excuses aangeboden. Sanderink belooft alle beschuldigingen binnen drie weken te rectificeren. Als er tenminste niets uit de onderzoeken is gekomen. Na het kort geding staan Sanderink en Van Egten ineens naast elkaar. Zij vertelt nogmaals waarom er via haar telefoon niets op een server in Gambia kan zijn beland. Ze turen op haar mobiel. Sanderink mompelt wat. Dan kijkt Van Egten hem in de ogen en zegt: 'Gerard, ik heb niets gedaan. Dat weet je toch?' Van Rijbroek is overigens onlangs benoemd tot penningmeester van de nieuwe stichting Technology & Cybersecurity Gerard Sanderink. Hier zal het hele vermogen van Sanderink na diens overlijden terechtkomen. Ze reageerde niet op een mail met vragen van de Volkskrant. Ook Henkens wil niet ingaan op de redenen van zijn vertrek. Brigitte van Egten voormalige partner van Gerard Sanderink Het Sanderink-imperium Gerard Sanderink (1948) begon eind jaren zeventig zijn eerste ict-bedrijf en begon in 1992 met de Sanderink Groep, later omgedoopt tot Centric. Met deze ict-aanbieder is Sanderink buitengewoon succesvol. De inmiddels schatrijke en excentrieke Tukker breidt zijn imperium daarna uit met de aankoop van ingenieursbureau Oranjewoud. Gezamenlijk hebben Centric en Oranjewoud (waaronder ook Strukton valt) een omzet van bijna 2,5 miljard euro. Wereldwijd zijn er meer dan 16 duizend werknemers. Centric heeft ruim 4.000 werknemers, van wie 2.900 in Nederland. Het is een van de grootste ict-dienstverleners in Nederland. In 2017 was de omzet 468 miljoen euro en bedroeg de winst 21,3 miljoen. Naast Sanderink Investments (Centric, Oranjewoud, Strukton, Antea) is er nog een tweede poot: Sanderink Holding. Hieronder valt onder meer Dutch Solar Systems, waarvan Van Egten (nog) directeur is. Quote schatte Sanderinks vermogen in 2017 op 530 miljoen euro.", "published_at": "2019-04-04"}
{"id": 10780084, "title": "Patstelling in Lagerhuis over patstelling. Brexit", "text": "Een stemming in het Britse Lagerhuis om de impasse te doorbreken is woensdagavond in een impasse geëindigd. De motie om maandag een nieuwe reeks stemmingen te houden over Brexitalternatieven kreeg evenveel stemmen voor als tegen: 310. Voor het eerst in 26 jaar moest de voorzitter van het Lagerhuis een beslissende stem uitbrengen. Indachtig het parlementaire gebruik stemde speaker John Bercow tegen. Nu heeft de regering weer de controle over de parlementaire agenda. Wanneer de Brexitgesprekken tussen premier May en oppositieleider Corbyn op niets uitlopen, kan May zulke proefstemmingen wel zelf voorstellen. Woensdagmiddag vond het eerste overleg plaats, volgens betrokken een beleefd gesprek, zonder uitkomst. Bij Labour speelt de angst dat Mays aanbod om samen een akkoord te sluiten een valstrik is. Dat aanbod leidde tot woede bij de Tories. Twee bewindslieden stapten op, partijleden zegden hun lidmaatschap op en er werd zelfs een - kansloze - motie opgesteld om salarissen van May en haar ministers te halveren. Bij het wekelijkse vragenuurtje had May meer moeite met vragen van haar partijgenoten dan die van Corbyn.", "published_at": "2019-04-04"}
{"id": 10780085, "title": "VVD en CDA zien geen heil in terughalen IS-kinderen", "text": "De regeringscoalitie ziet vooralsnog weinig heil in het aanbod van het Rode Kruis om de regering desgevraagd te helpen bij het terugbrengen van IS-kinderen uit Syrië. VVD en CDA reageren ronduit negatief op het plan, alleen de ChristenUnie ziet wel iets in het voorstel. 'Heel raar dat het Rode Kruis met dit voorstel komt', reageert Antoinette Laan (VVD). 'Die organisatie moet juist onafhankelijk opereren. Dankzij hun neutraliteit kunnen ze in oorlogsgebieden optreden. Staten zijn geen opdrachtgevers van het Rode Kruis.' In juli vorig jaar deed minister van Justitie en Veiligheid Ferdinand Grapperhaus soortgelijke uitspraken over een eventuele rol van het Rode Kruis, die een 'onafhankelijke taak' heeft. Nu de organisatie alsnog zelf laat weten dat er wel een beroep op haar gedaan kan worden, houden VVD en CDA voet bij stuk. Laan: 'We staan nog steeds op het standpunt dat Nederland niet actief IS-vrouwen en kinderen moet terughalen. We hebben hier geen behoefte aan tikkende tijdbommen.' Ook Martijn van Helvert (CDA) is niet aan het twijfelen geslagen door het aanbod van het Rode Kruis. 'Hoe zou dit voelen voor Syrische kinderen die dankzij deze vrouwen geen ouders meer hebben? Ze hebben deelgenomen aan een genocide. En ze moeten berecht worden, liefst door een internationaal tribunaal in de regio zelf.' De twee regeringspartijen vinden dat ook het terughalen van kinderen niet zomaar kan. 'Veiligheid is een issue, de eventuele berechting van oudere kinderen ook', zegt Van Helvert. Maar ook het scheiden van (jonge) kinderen van hun ouders is lastig, vindt hij. 'Ouders moeten hiervoor toestemming geven, maar ze kunnen zich een jaar later bedenken en dan hebben ze recht op gezinshereniging. Daar ben ik tegen. Stelt u zich voor: ze hebben net een lesje keel snijden gekregen op school en dan moeten ze bij mijn dochter in de brugklas komen?' D66 had woensdag nog geen 'vastomlijnd standpunt' ingenomen, aldus een woordvoerder: 'Het is een lastige.' Alleen de ChristenUnie reageert positiever. Joël Voordewind wil dat 'de minister dit aanbod van het Rode Kruis meeneemt in zijn zoektocht naar mogelijke oplossingen'. Net zoals de andere coalitiepartijen is de ChristenUnie voor berechting van IS-vrouwen voor een nog op te richten internationaal tribunaal in de regio. Grootouders Maar volgens Voordewind kan het voorstel van het Rode Kruis 'een oplossing zijn voor alleenstaande kinderen en ook voor heel jonge kinderen'. Die zouden, zelfs als hun moeders moeten achterblijven om berecht te worden, kunnen worden ondergebracht bij hun grootouders in Nederland. 'Van oudere kinderen, vanaf een jaar of 12, moet eerst onderzocht worden of ze hebben meegevochten. Want dan moeten ze ook berecht worden, door een kinderrechter.' Zo'n 65 Nederlandse kinderen en hun moeders worden vastgehouden in vluchtelingenkampen in het noorden van Syrië, aldus de inlichtingendienst AIVD. Het kabinet wil dat de vrouwen die willen terugkeren naar Nederland zich melden bij een Nederlandse ambassade of consulaat in Turkije of Irak. Dit is voor de vrouwen in kwestie echter onmogelijk, omdat zij worden vastgehouden in Syrië. Woensdag berichtte de NOS dat Nederlandse diplomaten twee jaar geleden informatie hebben uitgewisseld met Turkije en het Vrije Syrische Leger met als doel vier mannelijke Nederlandse jihadisten uit Syrië 'gecontroleerd' naar Nederland te halen en hen hier te vervolgen. Volgens het ministerie van Buitenlandse Zaken heeft dit niet 'geleid tot terugkeer van Nederlandse jihadisten uit Syrië' en is uiteindelijk nooit aan strijdende partijen gevraagd om vrijlating van Nederlanders. Ondanks oproepen van de Syrische Koerden en van de Amerikaanse president Trump maken Europese landen weinig aanstalten IS-strijders of hun kinderen terug te halen. Frankrijk haalde vorige maand vijf weeskinderen terug en zegt elk geval op zijn merites te beoordelen. Het Duitse ministerie van Buitenlandse Zaken liet aan CNN weten dat het 'opties bestudeert voor Duitse burgers om Syrië te verlaten, vooral in humanitaire gevallen'.", "published_at": "2019-04-04"}
{"id": 10780087, "title": "Christo gaat Arc de Triomphe inpakken. Parijs", "text": "Parijs Al in 1962 was hij het van plan, volgend jaar april is het zover: Christo hult de Arc de Triomphe in een zilverblauw kleed. De 83-jarige Bulgaars-Amerikaanse kunstenaar brak in 1985 door met het inpakken van de Pont Neuf, ook in Parijs. In 1995 volgde de Rijksdag in Berlijn.", "published_at": "2019-04-04"}
{"id": 10780088, "title": "Nemr (9) uit Irak mag toch blijven. Kinderpardon", "text": "De 9-jarige Iraakse jongen Nemr krijgt alsnog een verblijfsvergunning. Dat heeft zijn advocaat laten weten. Ook Nemrs ouders en broertje mogen blijven. Het gezin heeft op 1 april bericht gekregen van de Immigratie- en Naturalisatiedienst. Nemr werd bekend door de documentaire Terug Naar Je Eige Land van Tim Hofman, waarin hij politici als Klaas Dijkhoff en Sybrand Buma ontmoette. Nemr en Hofman boden Kamerleden een petitie aan voor een ruimer kinderpardon.", "published_at": "2019-04-04"}
{"id": 10780089, "title": "Al 1 miljard euro aan boetes en naheffingen. Panama Papers", "text": "De onthullingen uit de zogeheten Panama Papers, waarin de activiteiten van het Panamese juridisch advieskantoor Mossack Fonseca uit de doeken werden gedaan, hebben wereldwijd al 1 miljard euro aan boetes en naheffingen opgeleverd. Het einde daarvan is drie jaar na publicatie nog niet in zicht, meldt het dagblad Trouw. Er lopen nog honderden onderzoeken naar geld dat door het advieskantoor voor rijke klanten werd weggezet in belastingparadijzen. Dankzij onder meer de e-mails, contracten en bankrekeningnummers waar de Duitse krant Süddeutsche Zeitung in 2016 de hand op legde, was het voor journalisten verbonden aan het onderzoekscollectief ICIJ mogelijk om de geldstromen en -locaties te achterhalen. Belastingdiensten gebruikten deze informatie vervolgens om verder onderzoek te doen. Het Verenigd Koninkrijk loopt met 225 miljoen euro aan kop als het gaat om boetes en naheffingen. In Nederland werd 8 miljoen euro geïnd.", "published_at": "2019-04-04"}
{"id": 10780464, "title": "Verstandig. Bert Wagendorp column", "text": "Bijna een maand geleden (vóór de Statenverkiezingen) keerde premier Rutte opeens terug naar zijn groen-rechtse roots en kondigde hij in het bijzijn van Klimaatminister Wiebes een CO2-heffing aan. Alleen zo kon het doel van 49 procent vermindering van de uitstoot in 2030 worden gehaald. Dat was behoorlijk sensationeel. Jesse Klaver van GroenLinks viel van zijn stoel van verbazing: Rutte had zijn tekst gejat. Maar nu (ná de Statenverkiezingen) ligt alles weer anders. Er komt mogelijk geen 'platte' heffing per uitgestoten ton, maar een 'verscherpte versie van de bonus-malusregeling waarvan eerder was vastgesteld dat die niet zou werken. Dit alles onder voorbehoud. Afgelopen dinsdag kwam het Radio 1-programma De Nieuws BV met het nieuws naar buiten dat minister Wiebes, minder dan 24 uur na de spectaculaire bekering tot het groene geloof, was ontboden op het hoofdkwartier van werkgeversorganisatie VNO-NCW. Om acht uur 's ochtends zat hij in de Haagse Malietoren braaf tegenover 35 zwaargewichten uit de CO2-spuitende industrie. Wiebes, behalve minister van Klimaat per slot van rekening ook minister van Economie, stelde hen volgens drie bij het gesprek aanwezige bronnen van De Nieuws BV gerust: er komt geen platte heffing . Volgens De Nederlandsche Bank zou een heffing van vijftig euro per ton niet leiden tot een exodus van bedrijven, maar volgens voorzitter Hans de Boer van VNO-NCW is dat veel te optimistisch geredeneerd. Hij voorziet ten gevolge van een CO2-heffing groot banenverlies en een verslechtering van de Nederlandse concurrentiepositie. Het kabinet komt half april met een 'verstandige' oplossing. Dat is verstandig, onverstandige oplossingen zijn niet aan te bevelen. Rutte had tijdens zijn opzienbarende draai al een achterdeurtje opengelaten, door erop te wijzen dat er met een CO2-heffing 'verstandig' moest worden omgegaan. Dat gaan we dus de komende tijd nog heel vaak horen, als er een nieuwe koerswijziging komt. Maar dat staat nog niet vast. De spectaculaire verkiezingswinst van Baudet deed bij VVD en CDA alle alarmbellen rinkelen. Baudet won op het thema immigratie, maar ook en misschien wel vooral op dat van het klimaat en de energietransitie. Rutte moet dus niet alleen economisch verstandig optreden, maar ook electoraal. De natuurlijke neiging van zijn partij, en die van het CDA, is op te schuiven richting succes: niet te veel klimaatdrammen. Alleen is dat tegen het zere been van Rob Jetten van D66. Die heeft zich juist ijverig geprofileerd als de groene concurrent van Jesse Klaver. Als Jetten akkoord gaat met een slap aftreksel is zijn geloofwaardigheid meteen naar de vaantjes - hij laat nog liever het kabinet vallen. Voor Rutte tekent zich een patstelling af. Hij zit klem tussen de wensen van werkgevers, die van twee van zijn coalitiegenoten en zijn minderheidspositie in de Eerste Kamer waar hij GroenLinks en PvdA nodig heeft. En dan zijn er ook nog de sceptici in eigen kring en Sybrand Buma, bij wie de door de populistische revolte veroorzaakte paniek ook maar niet wil zakken. Boven dat politieke mijnenveld zweeft dreigend de zwarte aasgier Baudet. Diens slagschaduw bezorgt Rutte de bibbers. Gaat het fout met zijn kabinet, dan komt de vogel naar beneden en vreet hij de VVD op. Rutte heeft niet zoveel keus, als hij nog even wil doorregeren. Ik denk dat die CO2-heffing er toch gaat komen. Uiteindelijk dus ook een beetje dankzij T. Baudet.", "published_at": "2019-04-04"}
{"id": 10780466, "title": "Duitsland geschokt door Rammsteins single Deutschland", "text": "Het refrein hakte er in bij de première van de nieuwe Rammstein-single, afgelopen weekend. 'Deutschland, Deutschland, über allen', zong Till Lindemann met zijn uit duizenden herkenbare galmstem. En dus gingen in Duitsland alle alarmbellen af. Rammstein, het grootste Duitse rockexportproduct van de afgelopen decennia, veroorzaakt graag een orkaan aan ophef. De band zingt al twintig jaar over gevoelige onderwerpen als seksueel misbruik, sadisme en onderwerping en maakt theatrale metal waarbij eventuele subtiliteiten vaak al bij de eerste vierkwarts-maten worden afgevoerd. Maar Rammstein werd met die Teutoonse rock een internationale mega-act, die ook in Nederland heel populair is. Op 25 juni speelt de band in De Kuip in Rotterdam. Rammstein had al tien jaar geen nieuw album uitgebracht en wilde met de eerste single van de aanstaande zevende plaat vermoedelijk graag stampij maken. Deutschland gaat over de stormachtige geschiedenis van het land. In de bijna 10 minuten durende videoclip komen netelige onderwerpen voorbij, in de tekst én in beeld. Fans, media, maatschappelijke organisaties en professoren buigen zich al dagen over het nummer en nog altijd zijn de meningen verdeeld. Over de inhoud van de tekst, die op het eerste gehoor akelig klinkt, kunnen weinig misverstanden bestaan. Lindemann zingt over de schizofrene relatie die hij heeft met zijn thuisland. 'Duitsland', zingt hij. 'Ik wil je liefhebben, maar ook vervloeken. Je adem is koud.' Volgens analytici zingt Rammstein hier over het opkomende nationalisme in Duitsland en de kille wind die door het land waait. Lindemann stipt ook de Duitse Selbsthass (zelfhaat) aan: de onmogelijkheid van veel Duitsers om van het land te houden, vanwege het nationaal-socialisme en de Holocaust. 'Men kan van je houden', zingt Lindemann, 'maar wil je haten.' Lindemann eindigt het lied met een bekentenis: 'Mijn liefde kan ik je niet geven.' Mochten nationalistische Duitsers of zelfs neo-nazi's met het nummer aan de haal willen gaan omdat het 'Deutschland, Deutschland' in het refrein zo lekker klinkt, dan zullen ze aan de rest van de tekst moeten sleutelen. Over de videoclip is het debat het hevigst. In een duizelingwekkende mini-speelfilm scheert Rammstein door de geschiedenis, die begint bij de veldslagen van de Germanen tegen de Romeinen. De symbolische strijder Germania verschijnt in beeld, met het afgehakte hoofd van Lindemann in haar hand. Vervolgens verplaatsen de bandleden zich naar de Weimar Republiek, en dan volgt de opkomst van de nazi's, de Jodenvervolging en daarna de opdeling van Duitsland. Vrouwe Germania wordt inmiddels voortgeduwd in een rolstoel. Bij de verbeelding van de geschiedenis hanteert Rammstein de botte bijl. Deutschland wordt pijnlijk als de bandleden, gekleed in de bekende gevangenispakken, worden opgehangen in een concentratiekamp. Joodse organisaties reageerden furieus. Los van de al dan niet nobele bedoelingen van de band: Rammstein had het peilloze leed van de Jodenvervolging nooit mogen gebruiken voor een liedje, luidde de kritiek. Deutschland werd besproken in vrijwel alle Duitse media, en zelfs in het parlement. De afgelopen dagen verschijnen nieuwe analytische video's van YouTubers die Deutschland, soms met hulp van gerenommeerde historici, tegen het licht houden. De vlogs zijn vaak opmerkelijk evenwichtig, en in de commentaren gaan duizenden Duitsers én niet-Duitsers met elkaar in debat over de geschiedenis van Duitsland en hoe daarmee om te gaan. Volgens Rammstein zelf was dat nu net de bedoeling. En Deutschland lijkt intussen de grootste hit uit de geschiedenis van de band te worden, met dank aan de ophef.", "published_at": "2019-04-04"}
{"id": 10780467, "title": "Dekker mag blijven na debat-Anne Faber. Minister trekt boetekleed aan en belooft 'concrete acties'", "text": "Het was een beladen debat, over zedendelinquent Michael P., de moordenaar van Anne Faber. Minister Dekker voor Rechtsbescher- ming ging door het stof en overleefde een motie van wantrouwen. Met een persoonlijk mea culpa en een reeks van toezeggingen aan de Tweede Kamer heeft minister Sander Dekker voor Rechtsbescherming (VVD) het debat over zedendelinquent Michael P. doorstaan. Een motie van wantrouwen van de PVV kreeg alleen steun van Denk. Nadat de Kamer een spervuur aan kritische vragen had gesteld, liet Dekker woensdagmiddag aan het begin van zijn beantwoording blijken niet van plan te zijn uit eigen beweging af te treden. 'De overheid is tekortgeschoten in de bescherming van de samenleving en dat valt mij zwaar', zei Dekker. 'Ik draag daar als minister de politieke verantwoordelijkheid voor. Die voel ik in iedere vezel.' Het debat werd gevoerd naar aanleiding van de publicatie, vorige week, van rapporten van de Onderzoeksraad voor Veiligheid (OVV) en twee overheidsinspecties over de detentiegeschiedenis van Michael P. Die genoot grote vrijheden in de kliniek in Den Dolder, waarnaar hij vanuit de gevangenis in Vught was overgeplaatst. Hij was eerder tot elf jaar cel veroordeeld voor een dubbele verkrachting en bereidde zich voor op zijn voorlopige invrijheidstelling. Op 29 september 2017 verkrachtte en vermoordde hij de 25-jarige Anne Faber in het bos bij de kliniek en begroef haar lichaam in Zeewolde. Knagende vragen De moeder van Faber en andere familieleden volgden het beladen debat vanuit een loge in de plenaire zaal. Ook nabestaanden van Joost Wolters, slachtoffer van een steekpartij in de Amsterdamse metro, waren aanwezig. Hij werd in 2017 neergestoken door een verwarde man op verlof, Philip O., met een zware justitiële geschiedenis. Een inspectieonderzoek naar die zaak loopt nog. Tijdens het debat werd ook veel verwezen naar Bart van U., de moordenaar van D66-politicus Els Borst. Een commissie onder leiding van oud-topambtenaar Rein Jan Hoekstra stelde al in die zaak grote tekortkomingen in de forensische zorg vast. 'De vraag die op ieders lippen ligt, is of Anne nog had geleefd als er geen fouten zouden zijn gemaakt', zei Dekker. 'Dat is een moeilijke vraag, en die knaagt ook aan mij. De rapporten geven geen antwoord op die vraag. En wat was er gebeurd als hij daar niet had rondgelopen, maar op een ander moment in behandeling was gegaan en dan vrijheden had gekregen? Het zijn zware vragen. Naar de antwoorden kunnen we slechts gissen.' Dekker, die kort na de moord op Faber aantrad als minister, had in een brief aan de Kamer vorige week al een reeks maatregelen aangekondigd om herhaling te voorkomen. Hij lichtte die in het debat toe en deed er nog een aantal toezeggingen bij. Daarmee had hij zijn verdediging voldoende op orde, zo bleek. 'Ik realiseer me dat geen enkele maatregel genomen kan worden die de vreselijke gebeurtenis uit 2017 ongedaan kan maken, ook al is dat wat we allemaal het liefst zouden willen.' SP-Kamerlid Michiel van Nispen vroeg Dekker: 'Wat geeft u het vertrouwen dat er nu wel iets gaat veranderen?' De minister antwoordde: 'Concrete acties.' Hij liet de afgelopen maanden alle dossiers van de populatie zware gewelds- en zedendelinquenten nakijken. Van 21 gedetineerden werden vrijheden teruggedraaid of opgeschort, meldde hij eerder. Woensdag voegde hij daaraan toe dat nog eens drie delinquenten naar de gevangenis zijn teruggehaald. Een risicotaxatie bij overplaatsing wordt verplicht. 'De balans tussen veiligheid en behandeling was te veel doorgeslagen naar behandeling.' Ook de informatieoverdracht tussen betrokken instanties wordt verbeterd. P. hield met een beroep op zijn privacy tegen dat Den Dolder over zijn volledige dossier kon beschikken. Daardoor was wel zijn agressie duidelijk, maar raakte zijn zedenverleden op de achtergrond. Dekker kondigde aan dat dossiers voortaan volledig beschikbaar moeten zijn. Schaamtevol PvdA-Kamerlid Attje Kuiken stelde dat de tekortkomingen in de forensische zorg structureel zijn. Maarten Groothuizen (D66): 'De minister zal alles op alles moeten zetten om het vertrouwen terug te winnen.' Kathalijne Buitenweg (GroenLinks) zei dat ze de rapporten 'schaamtevol' had gelezen. Gidi Markuszower motiveerde de motie van wantrouwen van de PVV met het 'rechtstreekse verband' dat hij zag tussen het falende beleid en de dood van Faber. De motie kreeg slechts steun van Denk. Farid Azarkan had de minister al in eerste termijn opgeroepen te vertrekken. Theo Hiddema van Forum voor Democratie, die opschudding veroorzaakte door gruwelijke details voor te lezen uit het eerdere vonnis tegen Michael P., zei zelfs 'heel content' te zijn met deze minister. Dekker zelf bezwoer: 'Het is mijn eer te na om dit nu te laten versloffen.' Tegelijkertijd knaagde ongetwijfeld het besef dat de bewindsman niet alles in eigen hand heeft: bij de eerstvolgende calamiteit zal de Kamer hem niet gemakkelijk weer het voordeel van de twijfel geven.", "published_at": "2019-04-04"}
{"id": 10780699, "title": "Kabinet zet domper op groene hoop. Analyse CO2-heffing", "text": "Toen het kabinet vorig maand ineens een CO2-heffing aankondigde voor de industrie, was de linkse oppositie dolenthousiast. Nu blijkt dat dit plan toch minder ver gaat dan verwacht. Het kabinet wil de grootbedrijven onder de Nederlandse industrie een CO2-belasting laten betalen over een deel van hun broeikasgasuitstoot, dus niet over al hun emissies. Dat staat in een eerste voorstel van klimaatminister Eric Wiebes dat de Volkskrant heeft ingezien. De 'platte' CO2-heffing waar de PvdA, GroenLinks en de milieuorganisaties voor ijveren komt er dus niet. Zo'n platte of generieke CO2-belasting is een vaste heffing op élke ton broeikasgas die een bedrijf uitstoot. In plaats daarvan krijgen de 300 grote vervuilers tot 2030 jaarlijkse reductiedoelen opgelegd. Bedrijven die hun maximumuitstoot overschrijden, krijgen een 'stevige' CO2-belasting opgelegd over elke ton te veel uitgestoten broeikasgas. Hoe hoog die 'stevige' heffing dan wordt, vermeldt het document niet. Dat onderdeel van het plan moet nog worden uitgewerkt. De belasting moet bedrijven stimuleren voldoende uitstootbeperkende maatregelen te nemen. Dat betekent dat de CO2-margeheffing hoger moet zijn dan de kosten van de groene investeringen die het bedrijf moet doen om zijn reductiedoel te halen. De heffing komt bovenop de Europese CO2-prijs die de industrie nu al over een deel van zijn uitstoot betaalt. Dit nieuwe CO2-reductieplan voor de industrie is een aanscherping van het veel bekritiseerde bonus-malussysteem uit het concept-Klimaatakkoord. Dat eerdere plan kwam uit de koker van werkgeversorganisatie VNO-NCW. Het hield in dat elke grote uitstoter een eigen CO2-reductieplan zou opstellen. Als een bedrijf dat verzuimde, of als zijn plan werd afgekeurd, zou het een CO2-boete (malus) moeten betalen. De planbureaus oordeelden zeer negatief over dit werkgeversvoorstel: de voorgestelde boete is te laag en bedrijven kunnen die waarschijnlijk gemakkelijk omzeilen. Hun conclusie: hiermee zou de industrie haar reductiedoel niet halen. Onmiddellijk nadat de planbureaus het bonus-malusplan op 13 maart hadden afgeserveerd, maakten minister Wiebes en premier Rutte bekend dat het kabinet alsnog een CO2-heffing voor de industrie wil invoeren. Over de details bleven ze vaag; in de Kamerbrief van Wiebes staat niet hoe die CO2-heffing eruit gaat zien. Rutte sprak over 'een vorm van CO2-heffing' en Wiebes repte van 'een verstandige' CO2-heffing. Dat kan dus van alles betekenen, stelden CDA-leider Sybrand Buma en VNO-NCW-onderhandelaar Cees Oudshoorn even later droogjes vast. Buma liet diezelfde dag nog weten dat de gekozen CO2-heffing, 'in welke variant dan ook', vooral geen banen mocht kosten. Oudshoorn illustreerde de rekbaarheid van de term 'CO2-heffing' met de opmerking dat de malus uit het Klimaatakkoord daar in zijn ogen ook onder valt. Een ander veeg teken was het nauwelijks opgemerkte onderzoeksrapport dat Wiebes tegelijk met de aankondiging van een CO2-heffing naar de Kamer stuurde. De VVD-minister schrijft erbij dat hij de uitkomsten van dit PWC-onderzoek zal betrekken bij het ontwerpen van de CO2-heffing. De hoofdconclusie van dat onderzoek is dat een nationale, platte CO2-heffing bedrijven de grens over jaagt en veel banen kost. Wiebes en Rutte hebben ook nooit gezegd dat ze een platte CO2-heffing willen invoeren. GroenLinks-leider Jesse Klaver trok desondanks de - naar nu blijkt verkeerde - conclusie dat het kabinet dat wel van plan was. Direct nadat Rutte en Wiebes hun CO2-taks hadden aangekondigd, belegde hij een persconferentie om victorie te kraaien over de bekering van het kabinet. GroenLinks en PvdA pleiten al enige tijd voor een platte CO2-heffing en hebben daar elk afzonderlijk een plan voor gemaakt. Een belangrijk argument voor zo'n heffing is dat het grote bedrijfsleven relatief weinig CO2- en energiebelasting betaalt en gezinnen en mkb-bedrijven relatief veel. Een CO2-heffing voor de grootverbruikers in de industrie zou die lastenverdeling eerlijker maken, betoogden de linkse oppositiepartijen. Toen bleek dat er geen CO2-heffing voorkwam in de voorstellen van het Klimaatberaad van Ed Nijpels, vroegen ze de planbureaus de klimaat- en inkomenseffecten van hun eigen voorstellen door te rekenen. Het PBL en het CPB maken de resultaten daarvan over twee weken bekend. Alleen: nu het kabinet zelf al heeft besloten een CO2-heffing in te voeren én de energierekening voor gezinnen te verlagen, snijden GroenLinks en de PvdA zichzelf waarschijnlijk in de vingers met dat doorrekenverzoek. Beide partijen willen de opbrengsten van de CO2-heffing voor de industrie geheel of grotendeels doorsluizen naar gezinnen. Vanuit economisch oogpunt is dat waarschijnlijk onverstandig. De Nederlandsche Bank en onderzoeksbureau CE Delft onderzochten, net als PWC, de economische effecten van een platte CO2-heffing. In tegenstelling tot PWC concludeerden zij dat een niet al te hoge nationale CO2-heffing de economie weinig schaadt, mits de opbrengst van die belasting volledig wordt teruggegeven aan het bedrijfsleven in de vorm van subsidies voor uitstootbeperkende maatregelen. Aan die cruciale voorwaarde voldoen de voorstellen van GroenLinks en PvdA niet. Het plan van GroenLinks behelst bovendien een nogal hoge CO2-heffing tot wel 200 euro per ton CO2. Het is dan ook niet uitgesloten dat de planbureaus straks melden dat het GroenLinks-plan leidt tot een verlies van (tien)duizenden banen. Een groter cadeau kan Klaver niet geven aan VNO-NCW-voorman Hans de Boer. Die zal niet aarzelen de GroenLinks-doorrekening in te zetten als argument tégen een CO2-heffing. GroenLinks ziet dat gevaar naar verluidt ook en heeft het PBL nu gevraagd nog wat extra, mildere CO2-heffingsvarianten door te rekenen in de hoop dat het eindoordeel dan positiever uitvalt. Hans de boer Jesse klaver PAGINA 28-29 Uitstoot stroomsector daalt", "published_at": "2019-04-04"}
{"id": 10778906, "title": "Lidl-plan wijkt niet voor boze buren. Apeldoorn zet ontwikkeling nieuwe supermarkt door", "text": "Dat er nog ruzie is over twee woningen doet er niet toe; de gemeente Apeldoorn zet de ontwikkeling van een nieuwe supermarkt aan de Asselsestraat door. Dat twee boze buurmannen daardoor dakloos worden, is volgens burgemeester en wethouders het pakkie-an van de projectontwikkelaar. Op de hoek met de Prinses Beatrixlaan bestaan al jaren plannen voor de bouw van een supermarkt, nadat eerder een woningbouwplan niet haalbaar bleek. Vorig jaar kwamen die in een stroomversnelling. Onder grote belangstelling van de buurt presenteerde projectontwikkelaar Nikkels de tekeningen van een Lidl, op de plek waar al jaren de voormalige Karwei-bouwmarkt in verval is. Ook enkele woningen moeten plat om de bouw mogelijk te maken. Dat betekent dat Jaap van der Laan en Walter Berghorst op straat komen te staan. Zij willen hun huis aan de Asselsestraat helemaal niet uit. Beide buurmannen beklaagden zich bij de gemeenteraad en het college van burgemeester en wethouders; ze voelen zich niet serieus genomen. Zonder resultaat, zo is nu duidelijk. Het college van B en W vindt hun klachten geen reden om Nikkels iets in de weg te leggen. De projectontwikkelaar heeft gesprekken gevoerd met beide huurders, geeft het college aan. ,,De ontwikkelaar heeft aangegeven dat de gesprekken moeizaam verliepen. Dit is begrijpelijk'', vindt het gemeentebestuur. Het college verwacht dat er uiteindelijk toch afspraken zullen worden gemaakt over alternatieve woonruimte of een financiële compensatie. Komen beide partijen er niet uit, dan moeten de huurders maar naar de rechter stappen, vindt het college. Die opstelling bevreemdt Van der Laan: ,,De gemeente vindt dat ze zich niet moet bemoeien met de gang van zaken. Maar ze wil wel met alle geweld een Lidl bouwen waar helemaal niemand op zit te wachten. Op een plek waar al twee grote supermarkten in de buurt zitten. En dan hebben we het nog niet eens over praktische zaken als verkeersoverlast.\" Volgens hem is er ook nog geen enkel zicht op een voor hem en zijn buurman acceptabele oplossing. Het duo beraadt zich op vervolgstappen. ,,We gaan in ieder geval niet bij de pakken neerzitten.\" Nikkels heeft de medewerking van de gemeente nodig omdat het bestemmingsplan moet worden gewijzigd. De projectontwikkelaar voldoet aan alle voorwaarden om de bestemmingsplanwijziging door te zetten, vinden B en W. Dat Nikkels nog niet het hele gebied waar de supermarkt komt in eigendom heeft, is volgens het gemeentebestuur geen belemmering. Alleen de huizen van beide boze buurmannen ontbreken nog. Daarover heeft Nikkels echter al wel een contract getekend. Ze worden 'geleverd' zodra het bestemmingsplan is gewijzigd. B en W hebben besloten nog dit kwartaal het ontwerp voor een nieuw plan ter inzage te leggen. Daartegen kan nog wel bezwaar worden gemaakt en de gemeenteraad moet het nog goedkeuren. Van der Laan en Berghorst hopen dat die er een stokje voor steekt.", "published_at": "2019-04-04"}
{"id": 10779005, "title": "Schuld blijft vaak blok aan been. kwijtschelding generaal pardon", "text": "Een gezin met problematische schulden kost de samenleving gemiddeld een ton, terwijl de doorsnee probleemschuld 42.000 euro bedraagt. Tijd voor een generaal schuldenpardon? 'Het is onbegrijpelijk dat geen enkele politieke partij pleit voor een generaal schuldenpardon voor mensen met onoplosbare schulden'', stelt econoom Erica Verdegaal. Zo'n pardon kan de samenleving volgens haar veel geld en leed besparen. Een probleemschuld bedraagt gemiddeld 42.000 euro per huishouden, blijkt uit cijfers van de Nederlandse Vereniging voor Volkskrediet. Het Nibud berekende in 2014 dat de maatschappelijke kosten van een gezin met problematische schulden zo'n 104.000 euro over tien jaar bedragen. ,,Een pardon levert dus mogelijk bijna zestigduizend euro per probleemhuishouden op'', aldus Verdegaal. Meer deskundigen stellen dat een schuldenpardon zowel vanuit financieel als humaan oogpunt een goed idee is. Schulden kosten de maatschappij veel geld omdat financiële problemen vaak niet op zichzelf staan. Uit onderzoek blijkt dat mensen die lange tijd in armoede leven twee tot drie keer zoveel kans hebben op psychische en lichamelijke klachten dan mensen met een gevulde bankrekening. Geldzorgen kunnen bovendien leiden tot relatieproblemen, familieruzies, huiselijk geweld, arbeidsverzuim en criminaliteit. Gezinnen met problematische schulden krijgen vaak allerlei hulpverleners over de vloer (zoals jeugdzorg, verslavingszorg, onderwijsinspectie en maatschappelijk werk). In 2017 waren er zo'n 94.000 Nederlanders bij schuldhulpverlening bekend met problematische schulden. Uitzichtloze schulden ,,Al die hulp levert geen zier op omdat de oorzaak van alle stress, namelijk de schulden, blijft bestaan'', stelt Verdegaal. Voor veel mensen in zo'n uitzichtloze situatie is een generaal schuldenpardon volgens de econoom het enige uitzicht op een beter leven. ,,Een alleenstaande bijstandsmoeder met 60.000 euro schuld gaat dat nooit meer zelf oplossen. Haar inkomsten zullen altijd lager zijn dan alle kosten die voortvloeien uit de schulden, zoals rente, boetes en incassokosten.'' De kosten van de kwijtschelding hoeven, volgens Verdegaal, niet alleen voor rekening van de overheid te komen. ,,Bedrijven die leningen verstrekken aan mensen met uitzichtloze schulden mogen wat mij betreft ook bloeden. Ik heb er helemaal geen moeite mee als de overheid Wehkamp en consorten verplicht om de schuld van deze kwetsbare groep kwijt te schelden.'' Volgens Verdegaal brengen zowel overheid als bedrijven mensen met schulden vaak verder in de problemen. Maar komen schuldenaren niet gemakkelijk weg met een generaal pardon? Amma Asante, adviseur Sociaal Domein en voormalig Tweede Kamerlid voor de PvdA, is voorstander van een schuldenpardon en vindt dat de overheid moet stoppen om mensen met schulden boete te laten doen. ,,De samenleving vindt dat mensen met problematische schulden dom zijn en het aan zichzelf te wijten hebben. Maar schulden kunnen iedereen overkomen. Iedereen kan wel eens pech hebben in het leven.'' Volgens Asante wordt hulp nu zo onaantrekkelijk mogelijk gemaakt om te voorkomen dat mensen misbruik maken van het systeem. ,,De realiteit is echter dat veel mensen wel van hun schulden af willen, maar niet kunnen.'' Redmiddel Nu al is er de wettelijke schuldsanering (WSNP) als laatste redmiddel voor mensen met torenhoge schulden. In de WSNP ben je na drie jaar leven op het bestaansminimum uit de rode cijfers. Er zitten echter strenge voorwaarden aan toelating tot de WNSP; een eigen huis of verkeersboete kunnen al roet in het eten gooien. En mensen moeten vaak een hele stapel papierwerk aanleveren om te worden toegelaten. ,,De nieuwste wetenschappelijke inzichten laten zien dat mensen door de stress van armoede en schulden daar meestal helemaal niet toe in staat zijn\", aldus Asante. Econoom Marcel Canoy zou ook graag zien dat directe kwijtschelding van schulden tot de mogelijkheden gaat behoren, maar een generaal pardon ziet hij niet zitten. ,,De groep schuldenaren is daar te divers voor: voor een bijstandsmoeder kan een schuldenpardon de beste oplossing zijn, maar voor een drugsverslaafde of iemand die roekeloos met zijn geld is omgegaan niet\", redeneert Canoy. Ook Asante zou graag onderscheid willen maken tussen goed- en kwaadwillenden, maar vermoed dat die eerste groep veel groter is. ,,Hoe? Daar zouden we verder over moeten nadenken.\" Op de huidige regering hoeft ze daarbij niet te rekenen. ,,Een schuldenpardon houdt geen rekening met de afloscapaciteit die mensen vaak wel hebben en ook niet met de schuldeisers die misschien onnodig geld mislopen en daardoor zelf financiële problemen krijgen'', reageert een woordvoerder van het ministerie van Sociale Zaken en Werkgelegenheid. ,,Dat is een reëel risico voor kleine bedrijven en zzp'ers. Een generaal schuldenpardon voorkomt bovendien niet dat daarna nieuwe schulden ontstaan. Het zou zelfs kunnen worden uitgelegd als een prikkel om niet af te lossen.'' Verdegaal pleit er dan ook voor dat schuldenaren na zo'n pardon verplicht onder bewind worden geplaatst. ,,Voor een grote groep mensen is omgaan met geld in onze complexe maatschappij gewoon te ingewikkeld geworden. Hun inkomsten en uitgaven moeten door derden worden beheerd. Om de kosten te drukken, moeten daar digitale oplossingen voor worden bedacht'', zegt Verdegaal. Ongeveer de helft van de mensen die in de schulden zitten, is laaggeletterd, blijkt uit een studie van Rijksuniversiteit Groningen. Het landelijk percentage ligt rond de 18 procent. Radicale oplossing Hoewel de huidige regering niet warm loopt voor een generaal schuldenpardon, gelooft Asante dat het een reële optie is. Asante wordt per 1 mei voorzitter van de Landelijke Clientenraad (LCR), gesprekspartner van de landelijke overheid en de minister van Sociale Zaken en Werkgelegenheid, onder meer over armoede en schulden. ,,Ik begrijp dat het een radicale oplossing is en dat het tijd nodig heeft om partijen eraan te laten wennen. Maar binnen mijn eigen partij PvdA heb ik er al een aantal lezingen over gehouden en daar wordt positief op gereageerd. En ik geloof dat de rechtse partijen uiteindelijk ook wel overstag gaan. Al was het maar omdat de hoge kosten van de schuldhulpverlening uiteindelijk niet houdbaar zijn.'' 94.000 In 2017 waren er zo'n 94.000 Nederlanders bij schuldhulpverlening bekend met problematische schulden.", "published_at": "2019-04-04"}
{"id": 10779372, "title": "Rekenwerk van Italianen doet Kamer huiveren", "text": "Nieuwe documenten bevestigen dat Italië met zelfgekozen, dubieuze cijfers straf wist te ontlopen van de Europese Commissie. De Tweede Kamer is geschrokken en vreest Griekse toestanden. Het is een terugkerende frustratie voor Nederland: grote Europese landen die de hand boven het hoofd wordt gehouden terwijl ze de Europese begrotingsregels overtreden. Sinds uitgerekend het zo strenge Duitsland - en stoute Frankrijk - in 2003 ongestraft wegkwamen met te hoge begrotingstekorten, lijkt het hek van de dam. Even leek het erop dat Italië eind dit jaar als eerste EU-land ooit een boete opgelegd zou krijgen, die zou kunnen oplopen tot een slordige 3,5 miljard euro. Dat scenario werd ternauwernood afgewend. Met een paar aanpassingen aan de begroting streek de Europese Commissie alsnog over haar hart, al het gesputter van 'onze' minister van Financiën Wopke Hoekstra ten spijt. Dat Italië de dans kon ontspringen, ging vergezeld van cijfermatig trapezewerk, blijkt uit documenten die CDA-Kamerlid Pieter Omtzigt bij de Commissie opeiste. De Commissie stond onder meer toe dat Italië uitging van een zelfgeraamd groeicijfer dat bijna een procentpunt hoger ligt dan het uiterst magere groeicijfer van 0,2 procent dat de Commissie zelf voor Italië verwacht. Ook blijkt dat uitgaven aan eenmalige posten, zoals nieuwbouw van de ingestorte brug bij Genua, niet meegeteld hoefden te worden. De begroting zag er daardoor heel wat beter uit dan verwacht, in ieder geval op papier. Helemaal als een verrassing komt die vaststelling niet. Eurocommissaris Pierre Moscovici (Begroting) erkende eerder al dat in het geval van Italië bij uitzondering is geaccepteerd dat het zelf een groeicijfer aandroeg. Ook Hoekstra waarschuwde de Tweede Kamer eerder al per brief 'vraagtekens' te zetten bij de werkwijze van de Commissie om eerst met sancties te dreigen op basis van eigen cijfers 'en dan uiteindelijk een ander besluit te nemen op basis van de raming van Italië zelf'. Nu het oordeel van de Commissie zo zwart-op-wit staat, zijn Kamerleden toch geschrokken. VVD-Kamerlid Aukje de Vries spreekt van een 'ontluisterend' verhaal. De gang van zaken roept bij een aantal Kamerleden van de commissie Financiën herinneringen op aan Griekenland, dat jarenlang ongestraft op te grote voet leefde, op basis van cijfers die later bleken te zijn gemanipuleerd. Griekenland moest later door andere EU-lidstaten uit de brand worden geholpen met steunpakketten. CDA'er Omtzigt is bang dat Italië de Grieken achternagaat. In dat geval zou de rekening voor Nederland vele malen hoger kunnen uitpakken. Nog voor de zomer worden alle begrotingen van EU-lidstaten opnieuw onder de loep genomen. Ook die van Italië. Hoekstra: ,,Het grote probleem is niet de regels, maar de handhaving van de regels.'' Hij blijft proberen zijn Europese collega's daarvan te overtuigen.", "published_at": "2019-04-04"}
{"id": 10779954, "title": "Wrak op Noordzeebodem blijkt een unieke vondst. raadsel koperlading", "text": "Bij de zoektocht naar de containers die het schip MSC Zoe verloor op de Waddenzee, zijn bergers op een oud schip vol koper gestuit, dat is vergaan rond 1540. Een paar stapels verwrongen, koperen platen op een pallet en een stuk hout van een paar meter lang. Op het eerste gezicht is de archeologische vondst weinig bijzonders, moet koper-expert Arie Pappot van het Rijksmuseum toegeven. En toch is hij dolgelukkig met wat het bergingsschip Geosund op 26 februari uit de Noordzee takelde. Want dankzij drie rondjes, vier cijfers en een mysterieus teken op dat koper, heeft hij het raadsel kunnen oplossen. ,,Wat er nu precies is gevonden, is echt heel bijzonder'', zegt Pappot met een glinstering in zijn ogen. Maar eerst terug naar die dinsdag in februari. De dag waarop het bergingsschip Geosund de bodem van de Noordzee afspeurt naar tientallen vermiste containers van het schip de MSC Zoe. Een flink aantal containers veroorzaakte een paar weken eerder een enorme afvalberg op de Waddeneilanden. Een groot deel is dan nog altijd niet terecht. Op sonarbeelden is net boven Terschelling een verstoring van de zeebodem te zien en dat zou weleens zo'n verloren container kunnen zijn, denkt de bemanning van de Geosund dan nog. Grijper Ze laten een grote grijper afzakken naar een diepte van 22 meter. De eerste keer komt er koper naar boven, maar er gaan nog geen alarmbellen af. Er is al van alles naar boven gehaald, dus dat er in een van de containers koper zit, is heel goed mogelijk. Pas als bij de tweede poging 23 stukken hout tevoorschijn komen, krijgt de bemanning het vermoeden dat ze weleens op een oud wrak gestuit kunnen zijn. Maritiem archeoloog Seger van den Brenk krijgt als eerste de foto's onder ogen. Hij vermoedt ook dat het een scheepswrak is, maar raakt nog niet direct in extase. Dat de bodem van de Noordzee vol wrakken ligt, is voor hem niets nieuws. Er zijn de afgelopen decennia zo'n 2960 schepen gelokaliseerd, waarvan sommige zijn gedateerd op de zeventiende eeuw. Maar dat verandert als koperexpert Arie Pappot van het Rijksmuseum de foto's ziet. Hij staat op een borrel waar nieuwe schatten worden onthuld uit een ander scheepswrak wanneer een collega komt aanrennen. Op één van de koperen platen zijn drie rondjes, vier cijfers en een mysterieus teken gevonden. Pappot herkent de tekens op de foto's meteen: het merkteken van de familie Fugger. ,,Toen stond ik wel even te juichen, ja'', zegt hij. Steenrijk Fugger was een steenrijke bankiersfamilie die handelde in koper en tot 1548 een kopermijn bezat in het huidige Slowakije. Dat zou betekenen dat dit schip vóór die tijd op de Noordzee gevaren moet hebben. En dat verandert ook voor maritiem archeoloog Van den Brenk de zaak. ,,Want zo'n oud schip hebben we nog niet eerder in de Noordzee gevonden'', zegt hij. De experts duiken direct in de archieven en vinden steeds meer informatie over wat hier is gevonden. Zo blijkt het schip gebouwd in Noord-Nederland en was het waarschijnlijk op weg naar Antwerpen, waar destijds veel koper werd verhandeld. De nu gevonden koperen platen blijken bovendien afkomstig uit dezelfde mijn als het koper van één van de eerste muntjes in Europa. Dat muntje stamt uit 1543. Deze koperen platen waren waarschijnlijk ook bedoeld om muntgeld mee te maken, denkt Pappot, want er was in die tijd een grote vraag naar kleingeld waar mensen hun brood mee konden betalen. ,,Wat we hier zien, is dus de grondstof voor het allereerste kleingeld. Dat voelt alsof je een pinpas van bijna 500 jaar oud hebt gevonden.'' En dan te bedenken dat dit schip nooit was gevonden als de MSC Zoe niet zo veel containers was verloren. Met sonarbeelden alleen had dit wrak niet kunnen worden gelokaliseerd, weet maritiem archeoloog Van den Brenk zeker. ,,Op die beelden is alleen een verstoring van de zeebodem te zien. Dat lijkt totaal niet op een schip. Pas toen ernaar is gegraven, is dit aan het licht gekomen. Een geluk bij een ongeluk, dus.'' Wat er nu met het wrak gaat gebeuren is nog niet duidelijk. Komende zomer wordt er naar het wrak gedoken om te kijken welke resten er nog meer zijn.", "published_at": "2019-04-04"}
{"id": 10779955, "title": "May heeft een prettig gesprek met Labourleider", "text": "De Conservatieve premier May heeft een goed gesprek gehad met oppositieleider Jeremy Corbyn, maar daar is niets concreets uit voorgekomen. May had zich in wanhoop over de brexitimpasse tot de Labourleider gewend, tot woede van tal van partijgenoten die voorstander van het vertrek uit de Europese Unie zijn. Maar de woede leidde enkel tot aftreden van twee bewindslieden. Partijregels staan de Conservatieven niet toe binnen een jaar weer een motie van wantrouwen tegen hun partijleider in te dienen. Eind afgelopen jaar overleefde May zo'n stemming. Corbyn noemde het gesprek nuttig, maar zonder praktisch resultaat. ,,Er is zoals verwacht niet veel veranderd.'' Wel willen de twee verder praten, volgens Britse media. De woordvoerder van May zei dat het gesprek constructief was. Beide partijen blijven in gesprek en er is een werkagenda opgesteld in een poging om tot een overeenkomst te komen.", "published_at": "2019-04-04"}
{"id": 10780042, "title": "Boa's leggen het werk voor vijf dagen neer", "text": "In hun strijd om een goed 'verdedigingsmiddel' gaan de boa's (buitengewoon opsporingsambtenaren) in Amsterdam vijf dagen staken: 4 en 5 april en 8 tot en met 10 april. Dat betekent dat zij die dagen geen boetes zullen uitschrijven voor zaken als verkeersovertredingen en wildplassen. Mocht er geen beweging in de gesprekken komen, dan leggen de ongeveer 450 boa's hun werk ook neer op Koningsdag. De boa's eisen al langere tijd dat zij een wapenstok en pepperspray mogen dragen. Ze nemen veel taken van de politie over, maar hebben geen enkel middel om zichzelf te verdedigen, vinden ze. De gemeente Amsterdam wil vooralsnog niet verder gaan dan bodycams. Alleen die camera op het lichaam vinden de boa's echter niet genoeg. Om hun eis kracht bij de zetten, leggen zij nu het werk vijf dagen neer onder het publieksvriendelijke motto 'geen verdedigingsmiddelen, geen bonnen'.", "published_at": "2019-04-04"}
{"id": 10780277, "title": "Zomertijd gaat in, lantaarnpalen blijven uit", "text": "Het automatisch systeem waarmee nutsbedrijf Alliander vele straten in dorpen en plaatsen van straatverlichting voorziet, hapert. Oorzaak: de zomertijd. Daartegen is het nieuwe systeem niet bestand. Woordvoerder Jelle Wils van Alliander hoopt dat zijn bedrijf de fout in het softwaresysteem snel ontdekt. Twintig gemeenten in deze regio zitten al vanaf zondagavond in het donker. Blijven de lantaarnpalen vanavond ook nog uit? ,,Nee, we kunnen de verlichting handmatig bedienen. Nee, niet door een knopje in te drukken. Hoe dat wel gaat, is niet spannend hoor. We hebben mensen achter een laptop die de verlichting van afstand aan kunnen zetten. Wel moeten bewoners er rekening mee houden dat de verlichting mogelijk op iets andere tijden aanspringt en uitgaat dan ze gewend zijn. Eerder aan en later uit, zal het in de regel zijn.\" Hoe heeft dit kunnen gebeuren? ,,Dat zijn we aan het onderzoeken. Het gaat in elk geval om een softwareprobleem, waardoor het automatisch systeem het sinds de invoering van de zomertijd niet meer doet. We zijn eind vorig jaar overgeschakeld naar een nieuw systeem. We dachten alles onder controle te hebben. Dat blijkt dus niet het geval.\" Is er al zicht op een oplossing? ,,We zijn nog bezig. Ik kan niet aangeven wanneer we de oplossing hebben gevonden. Maar geen nood, de straatverlichting gaat gewoon aan. Het heeft alleen voor ons, medewerkers, consequenties. We hebben 's avonds mensen aan de knoppen om de verlichting handmatig in te schakelen.\" Gaan we dit nu ook krijgen als de wintertijd weer ingaat? ,,Uh, ik mag hopen van niet. Als we nu vinden waar het door de invoering van de zomertijd misging, zal ongetwijfeld de software zo worden aangepast dat er geen problemen meer zijn als de wintertijd ingaat. Maar misschien krijgen we geen wintertijd meer De Europese Unie wil toch de zomer- of wintertijd afschaffen?\" Twintig In deze regio speelt het probleem in twintig gemeenten. Dat zijn Apeldoorn, Nijkerk, Putten, Ermelo, Harderwijk, Nunspeet, Elburg, Oldebroek, Hattem, Heerde, Epe, Voorst, Zutphen, Lochem, Bronckhorst, Brummen (alle in Gelderland), Steenwijkerland (Overijssel) en Dronten, Lelystad en Zeewolde (Flevoland).", "published_at": "2019-04-04"}
{"id": 10780282, "title": "Deventer kiest voor Ron König als burgemeester", "text": "Ron König (D66) is de nieuwe burgemeester van Deventer. Dat is gisteravond bekend geworden in het Deventer stadhuis. De Deventer gemeenteraad vergaderde gisteravond achter gesloten deuren over de keuze voor de nieuwe burgemeester. König, woonachtig in Arnhem, nam sinds het vertrek van Andries Heidema de burgemeesterspost in Deventer al waar. Heidema (ChristenUnie) vertrok vorige zomer na elf jaar burgemeesterschap en werd Commissaris van de Koning van Overijssel. De vertrouwenscommissie omschrijft König als een echte burgervader, empathisch, daadkrachtig, authentiek en innemend. De vertrouwenscommissie, bestaande uit een afvaardiging van de Deventer gemeenteraad, had na een intensieve sollicitatieprocedure twee kandidaten geselecteerd. De bevindingen van de commissie zijn gisteravond gedeeld met de gemeenteraad. Met daarbij een voorkeur voor één van de twee. Beëdiging De raad nam die aanbeveling over en draagt König nu voor aan de minister van Binnenlandse Zaken, die deze voordracht doorgaans overneemt. De formele beëdiging van König is vermoedelijk op 6 juni. Wie de afgevallen persoon is, blijft strikt vertrouwelijk.", "published_at": "2019-04-04"}
{"id": 10780283, "title": "Syriëgangers. özcan akyol Column", "text": "Het blijft aanmodderen met vrouwelijke Syriëgangers én hun kinderen die vastzitten in vluchtelingenkampen en om die reden dolgraag zouden willen terugkeren naar Nederland. Hoewel er in het kabinetsakkoord van bijna twee jaar geleden duidelijk werd uitgesproken dat onze overheid deze mensen niet proactief gaat ophalen, blijft de kwestie telkens opspelen, temeer omdat het kalifaat van de religieuze fascisten verpulverd is. Wat deze zaak zo ingewikkeld maakt, is dat in principe niemand zit te wachten op de terugkeer van extremisten die vrijwillig in Syrië hebben gevochten. Hetzelfde geldt voor hun bruiden en in mindere mate voor de kinderen - die ook niet voor hun ouders hebben gekozen. De vraag die steeds weer opspeelt: maar wat moet er dán met hen gebeuren? Het Rode Kruis, dat te boek staat als een onafhankelijke organisatie - alleen dan kan ze er voor iedereen zijn - deed gisteren een duit in de zak, met het voorstel aan onze regering om hulp te bieden bij het terugbrengen van IS-kinderen uit Syrië. Het gaat, volgens de AIVD, om ongeveer 65 minderjarigen, die in het noorden van het land verblijven in vluchtelingenkampen. Vooralsnog is hun toekomst ongewis. Het mag geen verrassing heten dat de barmhartige Samaritanen van de ChristenUnie oren hebben naar het voorstel van het Rode Kruis. Alle andere regeringspartijen wijzen de suggestie categorisch af, met uitzondering van D66, die als vanouds geen mening heeft. Wie de debatten de afgelopen maanden heeft gevolgd, weet ondertussen dat er weinig draagvlak is voor de wederkomst van Syriëgangers. Om de aanhoudende discussie een halt toe te roepen, wordt het tijd dat onze overheid zelf met een plan komt om dit probleem te tackelen. Het is dan ook tamelijk cru om deze probleemburgers aan hun lot over te laten, in de hoop dat iemand anders het oplost. Maar er bestaat een andere optie: we kunnen een einde maken aan hun onzekere en soms uitzichtloze situatie. Het beste bijvoorbeeld daarvan is een internationaal tribunaal. Laat onze overheid, op geopolitiek niveau, het gesprek aangaan met alle landen die met deze kwestie kampen, teneinde tot humaan beleid te komen. Een apart gerechtshof biedt soelaas. Het zorgt er bovendien voor dat iedereen zijn straf krijgt. Bijkomend voordeel: wij hoeven ons niet op te winden over tikkende tijdbommen, met een oorlogsverleden, die zich plotseling weer onder ons begeven.", "published_at": "2019-04-04"}
{"id": 10780284, "title": "Toos & Henk", "text": "toosenhenk.nl facebook.com/toosenhenk", "published_at": "2019-04-04"}
{"id": 10778380, "title": "Lezers helpen lezers", "text": "Mijn oude, dierbare - maar helaas wat verwaarloosde - bonsai (lindeboom) is dringend toe aan een opknapbeurt. Het is een stevige dame (ongeveer 70 cm hoog). Is er iemand met een passie voor bonsai en de nodige deskundigheid, die mij met raad en daad zou willen bijstaan? Draadmateriaal en kniptangen aanwezig. Ik kan desgewenst een prima appeltaart bakken of iets anders culinairs als tegenprestatie. Ik woon in de omgeving van Markelo. Evelien Kousemaker, kekou Wil degene die om videobanden vroeg zich nogmaals bekend maken want het mailadres klopt niet. Mijn mailadres is: j.lubach Wil mij de m/mevr die mij een mail heeft gestuurd over de videobanden heeft gestuurd nog een mail sturen? Ik heb uw mail per ongeluk gewist. En wie kan mij helpen de kippenbroedmachine in te stellen en afstellen juiste temp. en vocht. Ik heb wel een handleiding maar niet het verstand om het klaar te krijgen zodat het goed werk. Graag uw hulp. Jan Temmink, Haaksbergen, 053 574 1851 Wie helpt mij mijn verzameling van miniatuur parfumflesjes uit te breiden. Zij moeten niet gebruikt zijn en de doosjes daarbij zijn. Tegen een boekenbon. 06 23 84 58 86, b.a.bosch68 Wie kan me helpen aan een wc-doortreksysteem van een Gustavson-toilet. Het merk bestaat al jaren niet meer, misschien heeft een installateur nog iets voor mij liggen? Toilet is ca. 35 jr. oud. 06 22 98 01 91 Ik spaar al 50 jaar geboortekaartjes. maar van na het jaar 2000 heb ik er niet zo veel. Deze zou ik graag ontvangen. Ruilen kan ook, want ik heb wel wat dubbele. Ik wil de portokosten vergoeden als iemand wat voor mij heeft. Helma Bouricius-Bouwman, helma15 Gratis af te halen in Wierden. Zelf wel opnemen; 11 m2 waaltjes en twee stenen cirkels van 3 m2 elk. krikkejaap", "published_at": "2019-04-04"}
{"id": 10778486, "title": "Plaatjes Hijschkamer maken enthousiast. reacties op marktplan", "text": "Wanneer gaat de schop de grond in? De een wil het weten uit enthousiasme, de ander uit afschuw over de Hijschkamer die de markt gaat vullen. 'Heel mooi, met al dat groen\", roept Leo Rikkering enthousiast als hem een tekening met de plannen wordt voorgehouden. De 'Storkiaan' is nog altijd ontdaan door de sloop van het echte Hijschgebouw aan de Industriestraat. Dat er nu een replica op de markt komt, doet hem deugd. \"Ik heb gestemd op dit plan. Slechts 4000 mensen hebben de moeite genomen om te stemmen, die anderen lopen nu te klagen. Niet doen, je hebt je kans gehad.\" Ook over de invulling van de Hijschkamer - waaronder een overdekte markt, proeflokaal, mediahuis, digitaal museum en ruimte voor startende ondernemers - is Rikkering enthousiast. \"Daarmee haal je mensen naar de binnenstad. En ja, ook met nieuwe horeca. Maar een krekelburger of een spinaziesapje? Nee joh. Doe mij maar een bijzonder biertje.\" Hengeloër Fred Westerhof woont aan de Industriestraat en keek jaren uit op het Hijschgebouw. \"Ik vind het nog altijd jammer dat het is afgebroken. Maar om hier nu een namaak-Hijsch neer te zetten? Ik begrijp het niet. De gemeente wil horeca aan de randen van het plein, maar met zo'n groot pand zitten klanten straks in de schaduw.\" Bomen en bankjes, dat wil de Hengeloër. Dat meent ook marktvrouw Diane Meijer van Vishandel Rillman en Van Dijk. Waarschijnlijk is er in de overdekte markthal straks geen plek voor haar kraam, die nu pal naast de beren staat. \"De patat- en viskramen verspreiden niet zo'n fris luchtje.\" Marktkooplieden die straks wel een plek in de overdekte markthal krijgen, zijn volgens de verkoopster de enigen die profiteren van de Hijschkamer. \"Anders dan die beschutting tegen regen en wind, zie ik geen toegevoegde waarde.\" Het echtpaar Vrielink uit Goor is erg enthousiast over het plan. Is het niet te massaal, in hun ogen? \"Nee. Dit staat goed. Zeker weten! Als je kleinere gebouwtjes op het plein zet, moet je allemaal paden aanleggen en dat is niks.\" Ze zijn vooral geïnteresseerd welke winkels straks in De Hijschkamer komen. \"Mooi dat er eindelijk iets gebeurt\", stelt Niels van Norel, storemanager bij modezaak Van Uffelen. \"Iedereen vindt er wel wat van, we moeten niet alleen maar negatief zijn.\" Het gebouw is mooi, maar wel enorm. \"Veertien meter hoog, dat is wel extreem hoor. Ik vraag me af of onze gevel straks nog wel zichtbaar is.\" Het groen om het gebouw heen krijgt zijn goedkeuring, wel mag de Brinktoren weg. \"Omhakken dat ding, dat doet echt afbreuk aan het plaatje. Inwoners van Hengelo zijn echt wel met de Markt bezig. Maar het is wel zaak dat het gebouw straks echt gevuld wordt, dat het niet bij mooie ideeën blijft.\" Hij is er zeker van dat het gebouw mensen naar het centrum haalt. \"Ik hoop wel dat er nog wat budget overblijft om ook de zijkanten van het plein aan te pakken en winkels vanuit de Brink naar het centrum te halen.\" Nachtrust \"No way!\", roept Brinkstraatbewoner Adam Janicsak in een eerste reactie op de tekening. Daar gaat zijn nachtrust en die van vriendin Fruzsi Marton. Een tweede reactie is milder. De overdekte markthal en de Hijsch-replica ogen mooi. En ook nog eens duurzaam. Als het stel hoort wat de plannen zijn voor de invulling, slaat de kritiek om in enthousiasme. \"We verhuizen deze zomer naar Enschede, maar hier komen we zeker voor terug\", zegt Marton. Daarin zit de winst voor Hengelo, meent het stel: nieuwsgierige mensen. \"Maar een toeristische trekpleister gaat het niet worden. Als het nieuwe eraf is, is de loop eruit. Op de lange termijn is dit niet de oplossing.\"", "published_at": "2019-04-04"}
{"id": 10778487, "title": "'Positief over een open overdekte markthal'. 5 vragen", "text": "Vijf vragen aan Ben Geelink, voorzitter van de Marktbond. De nieuwe Hijschkamer op het marktplein heeft natuurlijk ook gevolgen voor de warenmarkt op woensdag en zaterdag. 1Je hebt de plannen voor de Hijschkamer op het marktplein gezien, wat vind je ervan? Eerste indruk? \"Ik was bij de presentatie. Wat ik daar zag vond ik heel mooi, indrukwekkend zelfs. Een open, overdekte markthal. Daar ben ik heel positief over, mits het ook zo wordt ingevuld als tijdens de presentatie is gezegd. Dat moet nog wel waargemaakt worden. Mensen willen horeca, passie en beleving in de binnenstad. Dan gebeurt er iets.\" 2De markt moet de ruimte delen met andere activiteiten als horeca, kunst, cultuur. \"Wat ik het allerbelangrijkste vind, is dat de markt daar moet blijven. Dat is niet alleen positief voor ons, maar ook voor de binnenstad. De markt zorgt mede voor reuring. We hebben geen 80 tot 100 kooplieden meer. Dus met minder fysieke ruimte kunnen wij daar nog steeds goed terecht. Er zullen wat aanpassingen nodig zijn hier en daar.\" 3Overdekt, je staat straks droog. \"Wij zullen niet allemaal passen in die overdekte markthal. Voor de kooplieden met bijvoorbeeld bloemen en kaas is het niet verkeerd, die overdekte hal. Ze staan nu zomers in de volle zon.\" 4Wat zijn in het algemeen de reacties van de marktkooplui? \"De mensen zijn in het algemeen tevreden met de waardering die de markt krijgt als toegevoegde waarde voor het centrum. Alleen samen kunnen we het beter en mooier maken in de binnenstad. Daar ben ik van overtuigd.\" 5Zie jij kansen voor de dagelijkse versmarkt? \"Luister! Kansen zijn er altijd. Ik kan natuurlijk niet in de toekomst kijken. Een versmarkt in de aanloop naar het weekend zal goed zijn, maar op maandag en dinsdag ook? Ik denk dat dat een moeilijk verhaal wordt. Daarnaast is het zo dat als je de hele week een versmarkt hebt, dat je dan de kooplieden op de woensdag- en zaterdagmarkt indirect ondermijnt. Daar ben ik heel eerlijk in. We staan niet te springen om een dagelijkse versmarkt. Nee, zitten we niet op te wachten.\" Gerard Smink", "published_at": "2019-04-04"}
{"id": 10778637, "title": "Paul de Leeuw, wie kijkt er nog?. Het debat", "text": "Het nieuwe tv-programma van Paul de Leeuw geeft te denken. Maakt hij nog het verschil nu hij niet meer wil provoceren, maar verbinden? Dick Janssen denkt van wel: \"Oplawaaien krijgen we al genoeg uitgedeeld.\" Wilco Louwes ziet het anders. ,,Juist in tijden van polarisatie moet je gevoelige onderwerpen bespreekbaar maken.\"", "published_at": "2019-04-04"}
{"id": 10780211, "title": "Terugkeer FC Twente must voor gemeente Enschede", "text": "Het is Enschede ernst met het terughalen van FC Twente naar de stad. Maandag stemt de gemeenteraad over een amendement waarin wordt gesteld dat de club weer met alle elftallen moet trainen en spelen in Enschede. Het amendement wordt namens alle collegepartijen ingediend door Burgerbelangen Enschede en de VVD. De kans is dus groot dat de meerderheid voor stemt. Zo wordt de terugkeer naar Enschede een onderdeel van de deal, waarbij de gemeente de club vijf miljoen euro kwijtscheldt en negen miljoen van de gemeentelijke lening een achtergesteld karakter krijgt. Er bestaat in de Enschedese politiek al lange tijd wrevel, dat de gemeente alleen opdraait voor de financiële problemen bij FC Twente. \"Als FC Twente wint juichen alle Twentse gemeenten, als FC Twente problemen heeft staat Enschede er alleen voor\", zei BBE-raadslid Marc Teutelink maandag in de vergadering van de stedelijke commissie. FC Twente traint al bijna twintig jaar op het complex rond stadion Veldwijk in Hengelo, maar wordt volgens de deal verplicht na de zomer van 2027 - of zo veel eerder als mogelijk is - terug te keren in de moederschoot, sportpark Het Diekman in Enschede. De gemeente werkt momenteel aan een herschikking voor Het Diekman, waar vier amateurclubs spelen. \"Bij het maken van dat plan houden we nadrukkelijk rekening met de terugkeer van de hele voetbalacademie en de FC Twente-vrouwen naar Het Diekman\", zegt wethouder Niels van den Berg (BBE). \"De beloften en het eerste elftal van FC Twente zouden er op termijn ook weer moeten gaan trainen.\" Enschede wil de afspraken tussen FC Twente en de gemeente Hengelo respecteren. Het huurcontract van de velden op sportpark Veldwijk loopt tot de zomer van 2021. De club betaalt ruim 182.000 euro huur per jaar. De gemeente Hengelo betaalde 440.000 euro mee aan de renovatie van het hoofdgebouw op Veldwijk. Daaraan is de voorwaarde verbonden, dat FC Twente er tot 2027 gebruik van blijft maken. Als FC Twente eerder vertrekt, moet het de verbouwingskosten naar rato terugbetalen. Vanuit de raadscommissie kwamen maandagavond kritische geluiden over de financiering van een nieuw trainingscomplex voor FC Twente. Hoeveel extra geld daarvoor nodig is, wilde GroenLinks weten. Het plan voor Het Diekmancomplex is echter nog niet klaar. De jeugdteams, onder 11 tot en met onder 16 (zes in totaal), trainen al in Enschede, maar spelen hun wedstrijden nog in Hengelo. Het beloftenteam bij de vrouwen heeft Sportclub Enschede al als thuislocatie. De twee hoogste jeugdteams (onder 19, onder 17), het beloftenelftal en de eerste selectie trainen nog in Hengelo. Afspraken Volgens wethouder Niels van den Berg is het ook de bedoeling, dat de vrouwen van FC Twente in de nabije toekomst in Enschede gaan trainen en wedstrijden spelen. \"Er liggen voor komend seizoen nog afspraken met Achilles'12. Het zou mooi zijn als ze daarna naar Enschede komen.\" FC Twente stemt in met een terugkeer naar Enschede. \"Wij snappen die wens heel goed en willen wel\", zegt penningmeester Koen Groenewold. \"Maar wie gaat dat financieren? Zelf kunnen we er de komende jaren niet voor sparen. Als er bij spelersverkopen sprake is van 'overtollige liquiditeiten' gaan die naar de schuldeisers, waar onder de gemeente.\" Volgens Groenewold heeft FC Twente geen lening afgesloten bij de gemeente Hengelo voor de verbouwing voor Veldwijk, maar heeft Hengelo meebetaald. \"Hengelo zorgde voor kapitaal voor de verbouwing, we hebben geen schuld aan die gemeente. Daarom zijn ze ook niet gevraagd mee te doen aan de schuldsanering.\" In Hengelo is men minder enthousiast over de verhuiseis van Enschede. \"Zucht. Een trainingscentrum vlak bij het stadion, op een kilometer buiten de gemeentegrens, is opeens te ver voor een stad die de Regio Twente zo graag wil leiden. FC Twente is een club van de hele regio\", twitterde raadslid Herbert Capelle (ProHengelo). De Hengelose wethouder Claudio Bruggink wilde nog niet inhoudelijk reageren.", "published_at": "2019-04-04"}
{"id": 10780528, "title": "24 uur controle op snelheid", "text": "Laserguns, video- en radarauto's. Politie Oost-Nederland zet deze week alles op alles om snelheidsovertreders te pakken. Gisteren is de 'speedmarathon' begonnen; 24 uur achtereen extra controles die Politie Oost-Nederland houdt in het kader van de Europese week van de veiligheid waaraan 16 landen deelnemen. Maandag werd begonnen met de extra snelheidscontroles, gisteren begon de speedmarathon. De locaties voor verkeerscontroles zijn gekozen op basis van risico's, zoals, bijvoorbeeld, het aantal ongevallen in het verleden.", "published_at": "2019-04-04"}
{"id": 10780529, "title": "Enschedeër al weken in cel in Dubai. Geen contact met advocaat", "text": "Die 52-jarige man die in Dubai wordt vastgehouden zit volgens zijn advocaat al weken in de cel. \"En ik weet nog steeds niet waarvan hij wordt verdacht. Heb zelfs nog geen contact met hem gehad.\" Advocaat Umut Ural stond de Enschedeër in het verleden in Nederland bij. Waarvan zijn cliënt wordt verdacht, is de Enschedese strafpleiter niet duidelijk. \"Dat heb ik nog steeds niet gehoord. Ik weet zelfs niet of hij de afgelopen weken wel een advocaat heeft gezien.\" De man werd drie weken geleden aangehouden op het vliegveld van Dubai, toen hij het land binnenkwam. Een woordvoerder van het Ministerie van Buitenlandse Zaken wil niets zeggen over de arrestatie. \"We kunnen alleen bevestigen dat de man is opgepakt en vastzit.\" Dinsdag werd bekend dat de Enschedeër consulaire hulp krijgt van de Nederlandse ambassade in Dubai. Een woordvoerder van die ambassade zegt op juridisch vlak niets voor de Enschedeër te kunnen doen. \"Dat moet hij zelf regelen.\" Volgens bronnen is de man ook in Nederland een bekende van justitie. Zo werd hij begin februari opgepakt voor het bezit van een kilo hennep, waarvoor hij korte tijd in een politiecel heeft gezeten. De Enschedeër is daarom ook in Nederland nog in afwachting van een strafzaak. Ook is er een procedure geweest, waardoor hij en zijn partner uit huis zijn gezet. Advocaat Ural weet niet wat zijn cliënt momenteel doormaakt en wat hem nog te wachten staat. Wel stond hij eerder een Nederlander bij die in de Verenigde Arabische Emiraten werd aangehouden. \"In dat geval zat mijn cliënt een maand in de cel zonder een verdenking te horen of een advocaat te zien. Daarna werd hij ineens vrijgelaten en moest hij terug naar Nederland. Hij heeft er nooit meer iets over gehoord. Die zaak draaide overigens niet om drugs.\" Familie van de verdachte Enschedeër roept op sociale media op niet te speculeren over de verdenking en geen conclusies te trekken, zolang het onderzoek loopt.", "published_at": "2019-04-04"}
{"id": 10780547, "title": "Wie kroop er in het hoofd van de miljonair?. Rechtszaak Sanderink", "text": "\"Gerard, er is iemand anders in je hoofd gekropen. Dit ben jij niet!\" Het klonk als een wanhoopskreet, gistermorgen in de rechtbank. Daar stond Brigitte van Egten tegenover haar voormalige levens- en zakenpartner, Quote-500 miljonair Gerard Sanderink. Ze verzorgde hem toen hij ziek was en blies een aantal van zijn bijna failliete bedrijven nieuw leven in. Brigitte van Egten uit Enschede was jarenlang zowel privé als zakelijk de rechterhand van de Twentse zakenman Gerard Sanderink (70). Maar daar kwam op zondag 11 november 2018 plotsklaps een einde aan. In een vreemd telefoongesprek beschuldigde Sanderink zijn partner ineens van verduistering van miljoenen. Ze zou onder invloed staan van Afrikaanse criminelen en tijdens haar zakelijke reizen naar Gambia regelmatig seks hebben met Afrikanen. Van Egten was verbijsterd. Vooral toen ze in de dagen daarna ontdekte dat Sanderink deze beschuldigingen ook uitte tegenover zakelijke partners, directeuren van zijn bedrijven en personeel van de bedrijven waar zij directeur is. Begin december hoorde ze via via waar de beschuldigingen vandaan kwamen: de nieuwe vriendin van Sanderink zou daarin een rol spelen. Die vriendin is Rian van Rijbroek. Zij werd begin 2018 in heel Nederland bekend door een uitzending van Nieuwsuur waar ze zich presenteerde als cyberdeskundige. In de dagen daarna bleek echter dat ze volgens echte deskundigen dingen beweerde die niet klopten. Sanderink gelooft Van Rijbroeks bewering dat ze voor buitenlandse veiligheidsdiensten en de Nederlandse AIVD werkt. Via die connecties zou ze hebben ontdekt dat Van Egten in Gambia dingen uitspookt die het daglicht niet kunnen verdragen. Van Egten is daar directeur van een aantal zonne-energiebedrijven van Sanderink. Op basis van de beschuldigingen eiste Sanderink dat Van Egten zou opstappen als directeur van de Stichting Gerard Sanderink. Van Egten weigerde te vertrekken, waarop Sanderink een nieuwe stichting oprichtte. Van Egten heeft in de afgelopen maanden van alles geprobeerd om Sanderink tot rede te brengen. Er is al een boekenonderzoek geweest waaruit bleek dat er helemaal geen geld was verduisterd. Ook wees ze hem erop dat haar bedrijven maandelijks worden gecontroleerd door Centric, een ander bedrijf van Sanderink. Maar hij bleef erbij dat ze geld heeft verduisterd. En de inval van de FIOD bij zijn bedrijf Strukton, in februari, heeft hem helemaal op de kast gejaagd; hij is nu bang dat Van Egten daar ook gefraudeerd heeft en dat hij daar straks door de FIOD op wordt aangekeken. Eerherstel Van Egten zag uiteindelijk geen andere oplossing dan een kort geding. Ze wil geen geld, geen schadevergoeding. Alleen eerherstel en excuses. Sanderink moet iedereen die van de zaak weet een rectificatie sturen over zijn beweringen. In de rechtszaal stelt de advocaat van Van Egten dat het een publiek geheim is dat Sanderink een stoornis heeft in het autistisch spectrum en dat hij om deze reden door manipulatieve vrouwen erg beïnvloedbaar is. \"Naar mening van Van Egten is Sanderink, als gevolg van zijn ziekelijke aanwezige achterdocht ten aanzien van de wereld en mensen, ten prooi gevallen aan de verhalen van Van Rijbroek.\" Sanderink blijkt tijdens de behandeling van de zaak wel excuses te willen maken voor een aantal dingen, die hij over het privégedrag van Van Egten heeft gezegd. Maar over haar financiële handel en wandel blijft hij wantrouwig. De voorzieningenrechter stuurt beide partijen de gang op om te kijken of een schikking mogelijk is. En daar speelt zich vervolgens een merkwaardig tafereel af. Terwijl de advocaten in de ene hoek overleggen, staan in de andere hoek Sanderink en Van Egten tegenover elkaar. \"Gerard, ik heb niets gedaan. Dat weet jij ook. Hoe durf je dat over mij te zeggen, hoe kún je!\", zegt zij geëmotioneerd. Omhelzing Hij staat er schutterig bij, mompelt een beetje. En na nog wat gefluisterde conversatie pakt hij haar ineens bij de schouders en vraagt: \"Zand erover?\" Er volgt een innige omhelzing. In de rechtszaal wordt vervolgens aangekondigd dat Sanderink inderdaad gaat rectificeren. Uiterlijk 1 mei moet hij aan alle partijen die Van Egten noemt een verklaring met excuses sturen. Doet hij dat niet, dan wordt de rechtszaak voortgezet.", "published_at": "2019-04-04"}
{"id": 10780548, "title": "Winkeldief pakt dienstwapen van politie af", "text": "Een minderjarige verdachte in Almelo steelt tijdens zijn arrestatie het pistool van een agent en richt het op een omstander. Iedereen komt met de schrik vrij, maar de politie onderzoekt hoe het incident kon gebeuren. Een verdachte van winkeldiefstal heeft gistermiddag in Almelo kort het dienstpistool van een politieagent in handen gehad. Hij richtte het vervolgens op een medewerker van een supermarkt, die hem even daarvoor al tegen de grond had gewerkt. Dat blijkt uit een opname die door een omstander is gemaakt. De man zou hebben gestolen uit een supermarkt aan de Vriezenveenseweg, waarna hij door medewerkers van die winkel te voet is achtervolgd. Het winkelpersoneel achterhaalde de man, werkte hem tegen de grond en wachtte op de politie. Tijdens het wachten zou de man met zijn hoofd op de grond hebben gebonkt. Als de politie ter plaatse komt en de man laat opstaan, ontstaat er een worsteling. Daarbij grijpt de verdachte met zijn linkerhand naar het dienstwapen van een van de agenten, en weet deze eenvoudig af te pakken. Hij richt het op de winkelmedewerker voordat de agenten het wapen weer afpakken. Het hele incident duurt slechts enkele seconden. Een ooggetuige zegt dat de politie de man liet opstaan zonder hem eerst handboeien om te doen. \"Daardoor ging het mis. Dat mag toch niet gebeuren. Vervolgens pakt die agent heel laconiek zijn wapen weer terug. Die verdachte schreeuwde daarna nog dat hij nog maar 17 is, en beter terug kan gaan naar zijn land van herkomst.\" De politie zegt te onderzoeken hoe het afpakken van het dienstwapen heeft kunnen gebeuren. \"Natuurlijk houden we dat tegen het licht\", zegt woordvoerder Jan Thijs van Hemmen. \"Agenten worden getraind om bij arrestaties hun dienstwapen weg te houden bij verdachten.\" Ook zit er een speciale beveiligingsband over het pistool, die naar voren geschoven moet worden voordat de Walther P99Q uit het holster kan worden gehaald. Ook moet er eerst een veiligheidspal worden verschoven, voordat er kogels kunnen worden afgevuurd. Of er in Almelo foutief is gehandeld en of al het materiaal juist functioneerde, kan Van Hemmen niet zeggen. \"Dat moet worden onderzocht.\" Wel benadrukt de politie dat agenten bij gevaar ook snel over hun dienstwapen moeten kunnen beschikken, waardoor een afweging moet worden gemaakt tussen zware veiligheidsmaatregelen of een gebruiksvriendelijk holster. De minderjarige verdachte zit nog vast en wordt verdacht van winkeldiefstal en geweld tegen de politie. Voor het supermarktpersoneel is slachtofferhulp geregeld. De manager van de supermarkt wil niet reageren op het incident en ook niets zeggen over het welzijn van zijn personeel.", "published_at": "2019-04-04"}
{"id": 10791640, "title": "GL en Klaver: dé grote verliezers", "text": "Politiek - Door zijn eenzijdige focus op een optimaal klimaatbeleid heeft Klaver zijn tegenpool in de kaart gespeeld en Baudet groot gemaakt, stelt Frank van den Heuvel. Het is terecht dat kranten ruimschoots aandacht hadden voor winnaar Forum voor Democratie en Thierry Baudet. Maar vreemd is de stilte over de grote verliezer: GroenLinks, met Jesse Klaver. Die is dé verliezer omdat de tegenpool zo enorm gewonnen heeft en links fors kleiner geworden is bij de Provinciale Statenverkiezingen. GroenLinks heeft Forum voor Democratie (FvD) uitgedaagd, op scherp gezet en in positie gebracht. De klassieke actie-reactie. Maanden geleden was dit al duidelijk toen Klaver, op vergelijkbare manier als Baudet, de plannen van de klimaattafels en het kabinet afdeed als broddelwerk. Of zoals Klaver, baudettiaans, zei: \"We hebben de slag om het Klimaatakkoord verloren, maar gaan de oorlog winnen\". FvD werd uitgedaagd en reageerde. Snoeihard. Maandenlang werd het kabinet, dat de middenkoers moest zoeken, verketterd om slap beleid. Klaver wilde geen optimaal klimaatbeleid, maar een maximaal. En dan zijn er inderdaad ook mensen die zich afvragen of ze deze transitie wel kunnen betalen. Nadat eerder spaargeld, pensioen, werk, waarde van het huis en de zorgpremie leidden tot zorgen, waren het nu de energiekosten die mensen onzeker maakten. Baudet speelde er feilloos op in. Nu pleit Klaver voor een 'klimaatformatie' tussen GL en het kabinet. Dat is makkelijk. Twee jaar geleden liep hij weg terwijl de tijdgeest een kabinet wilde met een groen label. Hij verspeelde zo invloed, positie en gezag. Politiek is ook het momentum pakken, coalities vormen, durf tonen en - tevens - vuile handen maken. Doordat GL zich in het klimaatdebat zo hard opstelde, moest de SP, veel minder groen, mee. Echter, doordat Baudet steeds zijn 1000 miljard aan kosten noemde, gebeurde hetzelfde als met Trump drie jaar geleden. De pers en GL namen Baudet niet serieus maar wel letterlijk, terwijl veel kiezers hem niet letterlijk maar wel serieus namen. De SP-kiezer zag dat het alternatief op rechts lag. Baudet zag hun groeiend kostenplaatje. Zo heeft Klaver FvD groot gemaakt, de SP in de hoek gedreven en de gedroomde linkse groei zelf om zeep geholpen. Hij had zich slimmer kunnen opstellen als de leider van links. Voormalige PvdA- en SP-bolwerken, van Heerlen tot Oost-Groningen, vielen voor FvD. Hunkerend naar hoop en houvast in plaats van top-downmoralisme. Een tegenvaller voor GL is ook dat het geen monopolie op gedoogsteun voor de coalitie heeft in de Eerste Kamer. Het kabinet kan ook zakendoen met de PvdA of over rechts met FvD. Dat matigt bij links en rechts extreme eisen. Politiek is inhoud, presentatie, maar ook weerstand in de eigen partij durven trotseren, koers uitzetten en met praktische oplossingen komen. Een topsporter wacht nooit op de volgende Olympische Spelen. Dan is alles anders. Stuurlui aan de wal worden vroeg of laat afgestraft; zie Wilders. Uiteindelijk worden in Nederland politici gewaardeerd die in actie komen: Lubbers, Kok, Balkenende en Rutte deden dat. Ook Samsom durfde socialistische stokpaarden aan te pakken en Segers neemt verantwoordelijkheid. Doordat Klaver zijn focus had op een deel van één vraagstuk, namelijk op een revolutionaire, disruptieve omslag op het gebied van klimaat en energie, verloor hij het zicht op het grotere, het bredere, het meer basale verhaal. Dat mensen pragmatische oplossingen willen en dat ze houvast willen hebben in hun bestaan. GL heeft gewonnen op grachtengordels, onder studenten en mensen die het al goed hebben. Maar het heeft verloren onder studenten, boeren en linkse en rechtse mensen die echt in de knel zitten, onder de katholieken in Volendam die een andere messias gevonden hebben. En daarom zijn GL, Klaver en de krimpende linkse samenwerking de echte verliezers.", "published_at": "2019-04-08"}
{"id": 10791643, "title": "Protest tegen abortus mag. commentaar", "text": "Mogen mensen tegen abortus demonstreren op de stoep van abortusklinieken? Ja, mits zij bezoekers niet hinderen of hinderlijk volgen en zich onthouden van geweld of gescheld. De vrijheid van meningsuiting is er voor iedereen. Abortusklinieken in Nederland ondervinden meer hinder van anti-abortusdemonstranten dan vroeger. De protesten kregen afgelopen tijd extra aandacht door een tv-reportage van 'EenVandaag' in januari. Vrouwen die de kliniek willen bezoeken, zouden last hebben van intimiderend gedrag, de klinieken melden gevallen van vandalisme, zoals stickers in liften met 'abortus is moord'. In de media kwam vooral Schreeuw om Leven aan het woord, een christelijke pro-life-organisatie. Zij noemen hun demonstranten 'wakers', en zeggen dat ze de vrouwen niet tegen hun zin aanspreken. Zij delen foldermateriaal uit, bidden voor de vrouwen en bieden hen ook financiële hulp als ze besluiten de baby te houden. Desondanks namen klinieken in Roermond, Zwolle en Arnhem maatregelen. De rechter keurde de Roermondse aanpak goed voor een bufferzone rond de kliniek, waarbinnen de anti-abortusdemonstranten niet mogen komen. Het is onduidelijk hoeveel andere bewegingen rond klinieken actief zijn. Op haar beurt schortte Schreeuw om Leven recent haar acties op, omdat de vrijwilligers op straat agressief werden bejegend en de organisatie dreigmails kreeg. Ook dit gedrag is sterk af te keuren. De vrijheid van meningsuiting en het recht om te demonstreren is er voor iedereen, mits men zich aan voorwaarden houdt zoals afzien van geweld en intimidatie. Een bufferzone is daarom een goede oplossing. Voor de anti-abortusdemonstrant is de omgeving van de kliniek nu eenmaal de plek waar de vrouwen komen die zij willen bereiken, maar zij moeten deze vrouwen niet de toegang belemmeren. Een totaalverbod voor protest is onwenselijk, net zoals een anti-zwartepietdemonstratie ook niet alleen moet worden toegestaan in het voorjaar. Vrouwen die abortus laten plegen, krijgen in Nederland gedegen voorlichting en voorbereiding. Zij moeten in alle vrijheid kunnen komen tot hun beslissing, die geen enkele vrouw of paar licht zal vallen. Goede informatie en toegankelijke zorg staan voorop. Waar mogelijk, zoals bij tieners, moet ongewenste zwangerschap voorkomen worden door het ruim verstrekken van en informeren over anticonceptie. De mening van de krant, verwoord door leden van de hoofdredactie en senior redacteuren.", "published_at": "2019-04-08"}
{"id": 10791644, "title": "Bestrijden misdaad is geen bestuursklus", "text": "De taak en de rol van de burgemeester staan ter discussie, met name waar het gaat om de bestrijding van de ondermijnende criminaliteit. (Trouw, 5 april). De minister van justitie kiest de zijde van een aantal regioburgemeesters om het 'voorkomen en bestrijden van criminele activiteiten' als officiële taak van de burgemeester in de wet vast te leggen. De minister kaapt hiermee de burgemeester (als lokaal bestuursorgaan) om voor hem de strafrechtelijke kastanjes uit het vuur te slepen. Ik kan mij voorstellen dat menig burgemeester hiervoor past.Dit is een principieel punt. En hoe denkt minister Ollongren hierover?De criminaliteitsexplosie is een strafrechtelijke klus en in wezen geen bestuurlijk probleem. De 100 miljoen euro die minister Grapperhaus heeft uitgetrokken, zal hij stellig besteden aan zijn eigen diensten. H.Scheenstra oud-burgemeester Oegstgeest", "published_at": "2019-04-08"}
{"id": 10791645, "title": "lezersreacties", "text": "Dode potvis Jelle Reumer staat in Jelle's weekdier (De Verdieping, 6 april) met wijd uitgespreide armen onder een foto van een dode potvis, hangend in de takels. Zo'n dier verdient toch een beetje respect? Janny Hofkes Katwijk Schande, over vier eeuwen Johan Maurits blijkt toch niet de beminnelijke man te zijn die wij dachten (Trouw, 4 april) nu bekend geworden is dat hij zo'n vierhonderd jaar geleden ook in slaven handelde. En een Nederlandse minister wil Sea Watch gaan belemmeren migranten op te pikken (Trouw, 5 april). Europese landen stopten de patrouilles al. Ik zag na deze berichten nog niemand de straat opgaan. Misschien dat men er over vierhonderd jaar schande van zal spreken. Roelie Klaver-Van der Roest Hoorn Bloemen van de burgemeester De Amsterdamse burgemeester Femke Halsema stuurt Pierre Valkering 'ter bemoediging' bloemen (De Verdieping, 6 april). Zodoende handelt zij in strijd met de scheiding van kerk en staat. De overheidsdienaren bemoeien zich niet met de kerk en de dienaren van de kerk bemoeien zich niet met de staat. Hugo S. Verbrugh EUR Sociale Wetenschappen Rotterdam Genoeg aandacht Moest dit nu? Weer twee grote foto's van Pierre Valkering in de krant van vandaag. Hij heeft deze week al genoeg aandacht gehad. Ik heb er totaal geen waardering voor om op zijn ambtsjubileum 'eerlijk te zijn'. Dat had op een veel eerder tijdstip gemoeten. Een beetje meer afstand had ik van de redactie van Trouw wel verwacht. Lena Pijpers Cornelis Rijswijk Pierre Valkering Wat was ik blij verrast met de woorden van Bernard Zweers 'stop de verheerlijking van Valkering' (Opinie, 5 april). De liberale reactie van de bisschop was coulant en barmhartig tegenover pastoor Valkering. Ik wens Pierre Valkering al het goede toe in zijn zoektocht door het leven. Gerrie Groot De Noord Vrouwen in de kerk Voor mij gaat het niet om niet Valkering in persoon, maar over de broodnodige (cultuur)verandering in de rooms-katholieke kerk. Afschaffing van het verplichte celibaat geeft priesters de mogelijkheid hun leven te delen met een vrouw. Dat zal de priesters veranderen en daarmee langzaamaan ook de kerk. Een eerste stap op weg naar een echte plek voor vrouwen in de kerk. Daar gaat het me om. Marina Poussart Sittard-Geleen Koopkracht De lonen lopen achter bij de stijgende prijzen (Trouw, 5 april). Merkwaardig, gezien de grote krapte op de arbeidsmarkt. Die zou tot hogere lonen moeten leiden. Kwestie van vraag en aanbod. In de berichtgeving over de koopkracht wordt vrijwel nooit stilgestaan bij de koopkracht van een paar miljoen mensen die uitgesteld loon ontvangen. De koopkracht vanuit de pensioenen is de laatste tien jaar stil blijven staan en de achterstand op de inflatie ligt nu al op ongeveer 16 procent. Die zal naar verwachting nog groter worden en mede door de mogelijk aanstaande kortingen snel naar 20 procent oplopen. De economie zou een boost krijgen als er meer ruimte wordt gegeven aan een brede verhoging van de koopkracht. Ger Becker Hof Hoogeveen", "published_at": "2019-04-08"}
{"id": 10791653, "title": "De brug tussen China en de EU", "text": "geopolitiek - De leiders van de Westelijke Balkan reizen morgen niet af naar Brussel voor de EU-China-top. Hun landen zijn immers (nog) geen lid van de unie. Terwijl Brussel zijn relatie met Peking aan het aftasten is, doet de Balkan al volop zaken met China. Vlaggen wapperen op de nieuwe brug over de Donau in Belgrado. Niet alleen de Servische driekleur, maar ook de rode Chinese. Op een mistige decemberdag in 2014 knipten de Servische premier Vucic en zijn Chinese collega Li Keqiang de rode linten door en verklaarden zij de Pupin-brug voor geopend. Ook al is de brug vernoemd naar een Servische wetenschapper, de inwoners van Belgrado hadden het al snel over 'de Chinese brug', omdat hij is gebouwd door de China Road and Bridge Corporation. Met de bouw van de betonnen oeververbinding van 1,5 kilometer lang en 30 meter breed, was de eerste grote Chinese investering in Europese infrastructuur een feit. Servië was geen toevallige keuze van China. Het Balkanland claimt al lang China's beste vriend in Europa te zijn. \"Deze vriendschap is bewezen en bevestigd op de moeilijkste momenten in de Servische geschiedenis\", benadrukte Vucic een jaar geleden. Daarmee doelde hij ongetwijfeld op de Kosovo-oorlog eind jaren negentig. China koos daarin de kant van Servië en erkent Kosovo, dat elf jaar geleden de onafhankelijkheid uitriep, nog altijd niet. Destijds werd tijdens de Navo-bombardementen ook de Chinese ambassade in Belgrado geraakt. Op die plek komt nu een Chinees cultureel centrum. De Britse historicus Peter Frankopan, die een boek schreef over de oude zijderoute tussen Azië en Europa, vindt het logisch dat China en de Balkanlanden hun gezamenlijke geschiedenis uitventen. \"Ze willen aantonen dat hun nieuwe coöperatie sterke wortels in het verleden heeft. Maar als het op investeringen en samenwerking aankomt, is het nuttiger om te kijken naar het heden en de toekomst van de relatie.\" De verhouding tussen China en de Westelijke Balkan heeft nog het meeste weg van een verstandshuwelijk, aan beide kanten ingegeven door pragmatisme. Neem de brug over de Donau. Voor Peking betekende de bouw een belangrijke symbolische stap richting de Europese toegangspoort en daarmee de Europese markt. China doet er alles aan om Azië en Europa met elkaar te verbinden, onder andere door met de aanleg van wegen, spoorlijnen en havens een 21ste eeuwse zijderoute te creëren. Op de Balkan kan Peking die droom alvast stukje bij beetje realiseren. \"Voor China is het heel aantrekkelijk dat in deze landen nog geen EU-regels gelden. En als ze in de toekomst wel toetreden tot de EU heeft Peking in Brussel alvast een voet tussen de deur\", zegt Philippe Le Corre, Azië-expert van denktank Carnegie Endowment. Ook werkt mee dat Chinezen voor Servië geen visum nodig hebben. \"Dat maakt het ook voor Chinese bedrijven makkelijker om zaken te doen. Tijdens mijn reizen in de Balkanregio zie ik duidelijk steeds meer Chinese gezichten opduiken in het straatbeeld.\" Chinese staatsbedrijven en politici sluiten leningen en contracten af die snelwegen en spoorlijnen mogelijk moeten maken. Zo liggen er plannen voor een weg tussen Montenegro en Servië en een spoorlijn die Servië in de toekomst met Hongarije moet verbinden. Pekings interesse heeft zich inmiddels ook naar de zware industrie verplaatst. De staalfabriek Smederevo in Servië is nu in handen van de Chinese firma Hesteel. In Bosnië investeert China in kolencentrales. China heeft inmiddels voor honderden miljoenen euro's aan leningen in de Balkanlanden uitstaan. Ontwikkelingslanden China benadert ze als een soort ontwikkelingslanden, meent Matt Ferchen van de Tsinghua Universiteit en gespecialiseerd in China's relatie met opkomende landen. \"De Chinezen gaan te werk zoals ze dat ook in Afrika of Latijns-Amerika doen.\" Want net als in die delen van de wereld is er op de Balkan op economisch gebied nog heel wat werk te verzetten. \"De Chinezen hebben het over een 'Zuid-Zuid-relatie' en benadrukken de socialistische nalatenschap. Ze negeren de Europese identiteit en de sterke wens van een aantal van deze landen om EU-lid te worden.\" Voor Chinezen is het heel prettig dat ze in de Westelijke Balkan makkelijk van staat tot staat zaken kunnen doen, meent Ferchen. \"Bij voorkeur sluiten ze deals op een zo hoog mogelijk niveau. Met de staatsbank voor leningen of staatsgeleide bouwondernemingen, zoals die nog op de Balkan aanwezig zijn.\" Ook al lijkt China's interesse in de Balkan vooral economisch ingegeven, de Volksrepubliek rolt zeker ook de rode loper uit voor politici afkomstig. Ferchen: \"Peking stopt veel energie in politieke contacten op hoog niveau. Over en weer vinden staatsbezoeken plaats. Met welk doel is niet helemaal duidelijk. Wellicht neemt China daarmee een voorschot op de toekomst, als het bijvoorbeeld ooit steun nodig heeft bij bepaalde politieke kwesties.\" China bouwt met zijn investeringen ongetwijfeld credits op bij de Balkanbewoners door het creëren van banen, wegen en spoorlijnen die hun leven makkelijker maken. Zo kost het de inwoners van Belgrado door de komst van de Pupin-brug niet langer ruim een uur maar slechts tien minuten om van de ene oever naar de andere te komen. Ze zien veel sneller resultaat uit Peking dan uit Brussel komen. Dat geldt ook voor de Balkanleiders. Ze hebben het gevoel dat toetreding tot de EU geen prioriteit heeft voor Brussel. Vorig jaar nog stonden ze na een top in het Bulgaarse Sofia waar ze bij de EU-leiders mochten aanschuiven, na afloop met lege handen. Het woord 'toetreding' werd in de slotverklaring angstvallig vermeden. Hoe verder weg de toetreding lijkt, hoe aantrekkelijker de Chinese investeringen zijn. En dat terwijl Brussel veel grotere en minder kostbare fondsen aanbiedt om economische ontwikkeling te stimuleren dan China. Maar door de vele randvoorwaarde die Brussel stelt - goed bestuur of corruptiebestrijding - duurt het som jaren voordat aanvragers weten of het geld beschikbaar komt. En die tijd hebben ze op de Balkan - waar steeds meer mensen vertrekken door gebrek aan perspectief op werk- niet. Ook snakken de bewoners naar betere wegen en spoorlijnen. Ondertussen schopt China de hervormingsagenda die de EU voor de kandidaat-lidstaten op de Balkan heeft opgesteld flink in de war. Met zijn investeringen versterkt Peking in de regio de staatsgeleide bedrijven. Transparante aanbestedingen zoals Brussel die graag zou zien, zijn niet aan de orde. Milieu-eisen stelt het land nauwelijks, met Chinese steun worden bijvoorbeeld kolencentrales gebouwd. \"Misschien hebben we de rol van Rusland overschat en die van China onderschat\", verzuchtte EU-commissaris voor uitbreiding Johannes Hahn onlangs tegen de Financial Times. Hij vreest dat sommige landen de grote leningen niet aan China kunnen terugbetalen en dat ze daarom bedrijven en projecten aan de Chinezen zullen moeten overdragen. Dat de focus van Brussel vooral op Rusland lag, vindt China-expert Ferchen niet zo verwonderlijk. \"De historische en culturele band van Rusland met de Balkan is veel sterker dan die van China. Maar als Ruslands rol ergens ter sprake komt, is dat zelden positief. De Russen hebben alleen gas- en oliedeals te bieden, vaak onder allerlei restricties. China is de 'nieuwkomer' met geld die allerlei verschillende ontwikkelingsmogelijkheden biedt.\" De bezorgdheid over China's invloed op de Balkan vindt historicus Frankopan een beetje voorbarig. \"De EU moet zich eerst afvragen of ze deze Balkanlanden wil laten toetreden. Als Brussel die vraag niet kan beantwoorden dan is de kans op succesvolle onderhandelingen met China gedoemd te mislukken.\" Voorlopig komt het de Westelijke Balkanlanden en China nog goed uit om Brussel waar het kan te omzeilen. Beide lijken zich ervan bewust dat deze strategie op termijn zal moeten worden aangepast. De wens toe te treden tot de EU zit diep in de regio. Ook China wil Brussel niet te veel voor het hoofd stoten omdat het ook graag zaken wil doen in de EU-lidstaten. Brussel is in elk geval wakker geschud en kiest volgens Ferchen voor een rustige, pragmatische reactie, ook al zijn er binnen de EU wel wat meningsverschillen over de beste benadering richting China. \"Heel anders in elk geval dan de VS die vrij hysterisch doen over China's rol in de wereld. De belangrijkste joker die de EU nog altijd in handen heeft is het perspectief op toetreding. Je merkt dat de EU nu bijvoorbeeld meer beloftes doet richting de Balkan om verbindingen te verbeteren.\" De bemoeienis van China op de Balkan kan volgens hem ook een onverwacht effect hebben. \"Wellicht gaan we zien dat Peking en Brussel veel meer gaan samenwerken.\" En wellicht wappert op de volgende nieuwe Balkanbrug dan wel de Europese sterrenvlag naast die van China. zes landen willen graag bij de EU Zes landen in de Westelijke Balkanregio zijn geen lid van de Europese Unie maar willen in de toekomst wel graag tot de Europese club van landen toetreden. Brussel is met Servië en Montenegro al onderhandelingen begonnen over toetreding. Deze zomer beslissen de EU-lidstaten of Albanië en Noord-Macedonië ook die stap mogen zetten. Kosovo en Bosnië hebben nog de status van potentiële kandidaat-lidstaten. 16 + 1: praten over economisce samenwerking In 2012 richtte China de '16+1'-groep op, waarbinnen het praat met 16 landen in Oost-en Centraal Europa over economische samenwerking. Bij deze groep horen zowel EU-lidstaten als kandidaat-lidstaten. Later deze week vindt de jaarlijkse bijeenkomst van deze groep in Kroatië plaats. Er zal onder andere gesproken worden over de nieuwe zijderoute (het Belt and Road initiative), dat China in 2016 lanceerde. Deze ambitieuze ontwikkelingsstrategie moet Azië, Europa en Afrika met elkaar gaan verbinden door wegen, spoorlijnen en havens.", "published_at": "2019-04-08"}
{"id": 10791817, "title": "Molenaar directeur Consumentenbond. personalia", "text": "Sandra Molenaar wordt de nieuwe directeur van de Consumentenbond. Ze volgt Bart Combée op, die de Consumentenbond bijna tien jaar leidde. Molenaar werkte de afgelopen jaren als directeur markering en sales bij de ANWB. Daarvoor was ze directeur van de Vereniging Zakelijke Rijders, algemeen directeur Autokopen.nl en operationeel directeur bij Bovag. Op 6 april ging de Bondsraad, het ledenparlement van de Consumentenbond, akkoord met haar benoeming. Ze begint op 1 mei.", "published_at": "2019-04-08"}
{"id": 10791818, "title": "Juffrouw Jannie en lullo komen in de Dikke Van Dale. Goeiesmorgens", "text": "'Goeiesmorgens en goedemorgen deze morgen!' Wie op deze manier zijn collega's begroet is vast geïnspireerd door de kantoortaal uit het satirische tv-programma 'Jiskefet'. De termen uit de serie die al sinds 2005 van de buis is, worden nog zo vaak gebruikt dat 'lullo' en 'Juffrouw Jannie' binnenkort een vermelding krijgen in de Dikke Van Dale. Juffrouw Jannie, een personage met een flinke bos krullen. komt in de Jiskefet-reeks 'Debiteuren Crediteuren' iedere dag koffie met koek brengen bij Jos en Edgar. Zodra Jannie tijdens de koffiepauze het kantoor binnenstapt, krijgt ze van de mannen stelselmatig een reeks grappen te verduren, vaak over haar kletskoppen en stroopwafels. 'Juffrouw Jannie' zal in de Van Dale worden opgenomen als synoniem voor het prototype koffiejuffrouw bij bedrijven. En achter de bestaande term 'lullo' zal voortaan worden toegevoegd dat de term populair is geworden dankzij de drie corpsballen uit de gelijknamige serie 'Lullo's', waarin acteurs en Jiskefetmakers Kees Prins, Herman Koch en Michiel Romeyn met een overdreven Gooise r het leven in een studentencorps ensceneren. Volgens de hoofdredacteur van de Van Dale, Ton van den Boon, zijn de uitdrukkingen zo bekend dat ze een plekje in het woordenboek verdienen. \"Veel uitdrukkingen uit Jiskefet zijn generatiewoorden\", aldus Den Boon. De taal uit het programma wordt voornamelijk gebruikt door mensen tussen de 40 en de 55 jaar, die de serie keken toen die nog werd uitgezonden. Van den Boon: \"Tegelijkertijd zijn termen als 'Goeiesmorgens' en 'Goedemorgen deze morgen' wel op een heel dwingende manier aan onze Nederlandse taal toegevoegd. En ze worden, ook na vijftien jaar, nog steeds veelvuldig gebruikt.\"", "published_at": "2019-04-08"}
{"id": 10791819, "title": "Kapitalisme. Stevo Akkerman", "text": "Ik dacht dat het niet meer bestond, in elk geval niet hier, niet bij ons, maar ik ben aan het twijfelen geslagen. Misschien is het systeem waarin wij leven toch gewoon het kapitalisme. Ik vond dat altijd een belegen term, gekoppeld aan proletariaat en klassenstrijd, begrippen die achterhaald waren geraakt toen wij de sociale markteconomie uitvonden en de laatste vaderlandse communisten zich teruggetrokken in Finsterwolde. Maar we hoeven geen CPN'ers te zijn om vast te stellen dat onze economie uit de bocht vliegt. Sterker nog, het is een ooit verdacht instituut als het Internationaal Monetair Fonds (IMF) dat meldt dat de 'marktmacht' van grote bedrijven ten koste gaat van welvaart en inkomens. En die internationale trend gaat zeker niet aan Nederland voorbij. De Volkskrant zette afgelopen week op een rijtje wat de jaarverslagen over 2018 vertellen: 'Winst gaat nu voor werk'. De resultaten van vooral beursgenoteerde bedrijven stijgen sterk, de bedrijfsbelastingen dalen, en het zijn de beleggers die daarvan profiteren, niet de werknemers. Het gaat hard. In 2013 boekten op de beurs genoteerde bedrijven 33 miljard euro winst, waarvan 19 miljard naar de aandeelhouders ging: 58 procent. In 2018 boekten ze 66 miljard winst en ging 46 miljard naar de aandeelhouders: 70 procent. Dus niet naar investeringen, innovatie, werkgelegenheid of loon. In 1977 ging 92 procent van het nationaal inkomen naar de werknemers, nu staat dat percentage op 73. Kapitaal creëert kapitaal, wie het moet hebben van zijn loon blijft achter. Het is één van de verklaringen voor de politieke onvrede in een rijk land: de boel groeit scheef. Niks aan te doen, zegt het fundamentalisme dat ons wil doen geloven dat wij onderworpen zijn aan eeuwige economische wetten. Alsof het organiseren van de samenleving, wat een democratische bezigheid is, ophoudt zodra het raakt aan het bedrijfsleven: een soort kerkasiel, maar dan voor ondernemingen. In het jongste nummer van idee, het kwartaalblad van de Mr. Hans van Mierlo-stichting, zegt historicus Thijs Kleinpaste daar rake dingen over. De cruciale misvatting, ook in D66-gelederen, is volgens hem dat het \"de enige taak van de politiek zou zijn om de economie niet te veel in de weg te zitten\". Terwijl de economie gezien zou moeten worden \"als een instrument voor het wezenlijken van politieke en maatschappelijke ambities\". Het is wellicht iets te gretig, maar toch trof mij ook het vertrek van Merel van Vroonhoven als bestuursvoorzitter van de Autoriteit Financiële Markten (AFM) als een 'terugverovering' van de samenleving op de economie. Van Vroonhoven gaat de pabo doen en wil daarna in het speciaal onderwijs gaan werken, een opzienbarende stap die wordt ingegeven door haar ervaring als moeder van een autistische zoon. Dat is een particuliere motivatie, maar wat ze er zaterdag in Het Financieele Dagblad over zei, reikt veel verder: \"Dienstbaarheid aan de samenleving blijft nog wel een issue, ook voor de financiële sector. Vroeger was die dienstbaarheid vanzelfsprekender.\" Ik zie hier allerlei verbanden.", "published_at": "2019-04-08"}
{"id": 10791822, "title": "Gr0te muntenschat te zien voor publiek. personalia", "text": "D e grootste muntenschat die ooit in Nederland is gevonden, is vanaf morgen te zien in het Streekmuseum Goeree-Overflakkee in Sommelsdijk. In juli 2018 vond Arco Hoekman drieduizend zilveren munten uit de periode 1300 tot 1500. Hij stuitte op de schat met een metaaldetector in het poldergebied tussen Dirksland en Sommelsdijk. De munten komen uit verschillende Europese landen. \"Je ziet weleens dat mensen muntenschatten vinden, maar dan zijn het er niet meer dan duizend\", zegt Hoekman. \"Nu zijn het er ongeveer drieduizend. Dat zie je eigenlijk nooit.\" Een woordvoerder van het museum schat de huidige waarde tussen enkele tonnen tot een half miljoen euro.", "published_at": "2019-04-08"}
{"id": 10791931, "title": "De hoofdstad heeft de primeur: na de brommer ook de snorfiets op de rijbaan. Veiligheid op het Fietspad", "text": "Reportage - Snorfietsers in Amsterdam mochten gisteren voor het laatst op de fietspaden binnen de ring rijden. Vanaf vandaag moeten zij naar de rijbaan, met helm. \"Een bullshit-maatregel vind ik het. Ik denk dat het chaos wordt.\" Snorfietser Remco Bruinsma windt er geen doekjes om, hij ziet het helemaal niet zitten om op de rijbaan tussen de auto's te moeten rijden. \"Ik mag 25 km per uur rijden, en auto's 50. Dat wordt echt redelijk gevaarlijk.\" Bruinsma staat op een vriend te wachten op het drukke Waterlooplein, vlak voor het Amsterdamse stadhuis. Hier is de primeur uitgedacht waar de verkeersdeelnemers in de hoofdstad mee te maken krijgen: binnen de ring A10 mogen snorfietsers - op een aantal uitzonderingen na - niet meer op het fietspad rijden, maar moeten naar de rijbaan. Bovendien moeten zij daar een helm dragen. Amsterdam is de eerste gemeente in Nederland die deze stap zet en het lijkt erop dat andere grote steden spoedig zullen volgen. Onder andere Utrecht dat eind dit jaar de snorfiets naar de rijbaan wil hebben en Den Haag dat mikt op volgend voorjaar. \"Een goede maatregel, ik ben er wel blij mee. Het is veel te druk op het fietspad\", zegt fietser Nicole Korten op de Kinkerstraat, waar op zaterdagmiddag auto's, trams, fietsers, voetgangers, snorfietsers, brommers en een enkel gehandicaptenautootje strijden om de beperkte ruimte. \"Van snorfietsers die zich aan de snelheid houden heb ik niet zo veel last, maar veel snorfietsen rijden te hard.\" Het was een vurige wens van veel fietsers in Amsterdam: geen confrontaties of zelfs ruzies meer met toeterende snorfietsers die rakelings langs hen schieten op de vaak smalle en steeds drukker wordende fietspaden in de stad. Dat leidde de afgelopen jaren tot veel ongelukken. De snelheidsverschillen op het fietspad zijn te groot en dat brengt de verkeersveiligheid in gevaar, vindt de gemeente. Veel van de 36.000 snorfietsen - blauw kenteken - in Amsterdam zijn opgevoerd en rijden harder dan de toegestane 25 km per uur, soms bijna net zo hard als brommers - geel kenteken - die maximaal 45 km per uur mogen. Bromfietsers rijden met helm al twintig jaar op de rijbaan, en de invoering is destijds vrij soepel verlopen. Dat zal nu anders zijn, voorspelt Mick Beumer van de Amsterdamse brommer- en snorfietshandel Beumer De Jong. \"De gemeente denkt dat dat nu ook zo zal gaan, maar vergeet dat het verkeer veel drukker is dan toen en de mentaliteit anders. Ik denk dat het levensgevaarlijk is.\" Ook snorfietser Sofia Abdelkader maakt zich zorgen. \"Met 25 km per uur tussen de auto's, dat gaat niet werken. Het verkeer stagneert, er zullen files ontstaan en stadsbussen die achter snorfietsers zitten, komen te laat aan bij haltes. Ik denk dat deze maatregel snel zal worden teruggedraaid. Als je dit wilt, dan moet je de maximumsnelheid ook verlagen naar dertig.\" De gemeente Amsterdam probeert de risico's te ondervangen door snorfietsers op de drukste doorgaande wegen in de stad wel op het fietspad te laten rijden, waar zij dan formeel ook geen helm hoeven te dragen. Maar dergelijke uitzonderingen maken de regeling een stuk ingewikkelder. Daar komt bij dat verbindingen met alleen een fietspad, zoals fietsbruggen, ook taboe worden voor snorfietsers waardoor zij soms moeten omrijden. Dat kan weer leiden tot sluipverkeer. \"Ik ga echt niet omrijden om zo'n bruggetje, ik neem de gok wel\", lacht Remco Bruinsma. Hij wijst richting het Mr. Visserplein, honderd meter verderop. \"Dus daar moet ik verplicht op het fietspad en mag zonder helm, en hier moet ik dan plotseling de rijbaan op met helm? Erg verwarrend allemaal.\" Meer dan vijftig verkeersbegeleiders zullen snorfietsers en automobilisten vanaf vandaag op knelpunten helpen en hen wijzen op de nieuwe regels. Gehandhaafd wordt er de eerste acht weken niet, die heeft de gemeente ingesteld als 'wenperiode'. Daarna worden snorfietsers die op fietspaden rijden waar dat niet mag op de bon geslingerd, wat 95 euro kan kosten. Helmplicht De gemeente Amsterdam is al maanden bezig met een campagne om iedereen op de hoogte te brengen van de nieuwe situatie. De circa 36.000 snorfietseigenaren hebben een brief thuis gekregen, er zijn bijna 4000 nieuwe verkeersborden opgehangen, er staat een kaart met de uitzonderingen op de gemeentelijke website en automobilisten worden via billboards herinnerd aan de nieuwe verkeersregels. Met de maatregel loopt Amsterdam vooruit op de landelijke invoering van een helmplicht voor snorfietsers. In januari nam de Tweede Kamer een motie aan van het CDA, waarin minister van infrastructuur Cora van Nieuwenhuizen wordt gevraagd om een algemene helmplicht voor de snorfiets in te voeren. Zij heeft een wetsvoorstel toegezegd en verwacht dat het negen tot twaalf maanden kan duren voordat het kan worden ingevoerd. Nederland is het enige land in Europa waar snorfietsers geen helm hoeven te dragen. In Nederland zijn circa 700.000 snorfietsers. Opstootje Groepjes scooterrijders hebben zaterdag in Amsterdam de orde verstoord. Rond 15.00 verzamelden zich zo'n vijftig scooterrijders op het Mercatorplein in Amsterdam-West. Vervolgens deelden ze zich op in kleinere groepen en misdroegen zich op allerlei manieren in zowel West als het centrum. Zes rijders zijn aangehouden en hun scooters zijn in beslag genomen, zegt een woordvoerder van de Amsterdamse politie naar aanleiding van een bericht van AT5. Een petitie tegen de nieuwe maatregel is binnen een maand ruim 44.000 keer ondertekend. Volgens de initiatiefnemer van de petitie, Jairo Bahadoersing, zal de maatregel leiden tot meer ongelukken: \"Het verschil tussen een automobilist en snorfietser is groter dan tussen snorfietsers en fietsers. Veel mensen kozen bewust voor een snorfiets om de autoweg te vermijden.\"", "published_at": "2019-04-08"}
{"id": 10793082, "title": "Regen of niet, Kaapstad blijft zuinigjes doen", "text": "droogte - Een jaar geleden was Kaapstad in de ban van Day Zero: de dag dat het drinkwater op zou zijn. Inwoners gingen op ongekende schaal water besparen en zijn dat blijven doen. Het is half maart en de regen komt in Kaapstad deze ochtend met bakken uit de hemel. Dat is ongebruikelijk. Normaal valt de neerslag vooral in de wintermaanden mei tot september. Dus klinkt softwareontwikkelaar Cory Zue (36), die tegen de helling van de Tafelberg aan woont, opgetogen. \"Mijn vorig jaar geïnstalleerde regenton zit na één zo'n natte ochtend weer vol. Dat water gebruik ik om de tuin te sproeien en mee schoon te maken. Zo bespaar ik kraanwater.\" Zue zette anderhalf jaar geleden de website Capetowndrought.com op. Daarop verzamelde hij informatie over de niveaus van de stuwmeren rond zijn stad en de per persoon aanbevolen hoeveelheid te gebruiken drinkwater. \"Ik maakte me zorgen over de droogte\", legt hij uit. \"En ik maakte me nog grotere zorgen over het feit dat zo weinig andere mensen zich zorgen leken te maken.\" Dat veranderde een paar maanden later. Toenmalig burgemeester Patricia de Lille sloeg in januari 2018 groot alarm. Na drie jaren van extreme droogte liep Kaapstad het risico volledig droog te vallen. Met het waterverbruik van dat moment zou in april geen druppel meer uit de kraan komen: Day Zero. Auto's mochten niet meer worden gewassen. Toiletten dienden bij een kleine boodschap niet langer te worden doorgespoeld. Tuinen lagen er verdord bij. Twee minuten douchen was het maximum. Er werden waterrestricties van 50 liter (een half gevulde badkuip) per persoon per dag opgelegd. Binnen een mum van tijd bracht Kaapstad zijn waterconsumptie zo terug van 700 naar 500 miljoen liter per dag. In 2014 was die zelfs nog 1,2 miljard liter geweest. Day Zero was van de baan. Een winter met redelijke regens volgde. De stuwmeren waren in september weer voor 70 procent gevuld. Zue vergat zijn website maandenlang te updaten. \"De urgentie bestond niet meer\", geeft hij toe. Veel inwoners van Kaapstad twijfelen inmiddels of de Day-Zero-waarschuwing niet overdreven was: bangmakerij om hen rigoureuzer te dwingen tot waterbesparing. Maar Kirsty Carden van het Future Water Research Institute van de Universiteit van Kaapstad houdt vol dat de dreiging reëel was. \"Dat Day Zero er niet is gekomen, heeft puur te maken met de enorme waterbesparing in de stad\", zegt zij. En wat haar extra gelukkig maakt: inwoners van Kaapstad zijn ook de afgelopen natte winter extreem zuinig met water blijven omgaan. \"Nog altijd is de waterconsumptie met 600 miljoen liter 40 tot 60 procent lager dan vroeger\", zegt de onderzoekster. Dat komt volgens haar deels doordat veel mensen hebben geïnvesteerd in structurele oplossingen, zoals Zue's regentank. Maar het idee van Kaapstad als plek met waterschaarste is ook gewoon opvallend diep in het denken van mensen gegrift. \"Al blijkt wel uit onderzoek dat de grootste terugslag in waterbesparing ook meestal vaak pas twee of drie jaar na de crisis komt\", nuanceert ze. \"Daar moet het stadsbestuur in zijn voorlichting rekening mee houden.\" Want momenteel herinnert nog maar weinig in Kaapstad aan de watercrisis. Vorig jaar schreeuwden massa's borden op het vliegveld en de stadspleinen mensen toe: 'Elke druppel telt!'. Nu is het aantal waarschuwingen er bescheiden, net als de toon van de oproep: 'Water is belangrijk voor ons allen - ga er alstublieft bedachtzaam mee om'. Het stadsbestuur zal de komende tien jaar ook stevig moeten blijven investeren in verbetering van de waterinfrastructuur. \"Het doel is om 300 miljoen liter per dag aan extra capaciteit te creëren\", zegt Carden. Want onder druk van urbanisatie groeit de stad. Er zal in de toekomst zelfs bij genoeg regenval meer opslagcapaciteit voor de winterregen nodig zijn, en er zullen meer noodvoorzieningen moet komen voor de droge zomers. Dit noodwater dient te komen uit een combinatie van grondwaterwinning uit een ondergronds meer onder de Tafelberg, ontzilting van zeewater en waterrecycling. Voor de vorm heeft Zue zijn website deze regenachtige ochtend toch maar weer even snel bijgewerkt. En de laatste stand van zaken is: de stuwmeren zijn voor 53,3 procent gevuld. Dat percentage gaat de komende winter nog oplopen. Het aanbevolen dagelijkse maximum waterverbruik is daardoor nu alweer 105 liter per persoon: 2,5 keer zoveel als vorig jaar, en niet eens zoveel minder dan het gemiddelde verbruik van 119 liter per dag in Nederland.", "published_at": "2019-04-08"}
{"id": 10793083, "title": "Premier Orbán voert ook campagne vanaf de kansel. hongarije", "text": "De Hongaarse premier Viktor Orbán voert ook vanaf de kansel campagne voor de Europese verkiezingen eind mei. \"De christelijke cultuur is de bron van alle macht\", zei de rechts-nationalistische politicus gisteren nadat hij bij de inwijding van een hervormde kerk in Boedapest op de preekstoel was geklommen. \"De christelijke cultuur is de sluitsteen die het bouwwerk van de Europese beschaving bijeenhoudt.\" Orbán en zijn Fidesz-partij, die sterk gekant zijn tegen immigratie, hebben de komende stembusgang bestempeld als 'noodlotsverkiezing'. Het gaat volgens hen om de 'toekomst van de Europese civilisatie'. Die beschaving zou in haar bestaan worden bedreigd door de 'massale invasie van moslims' en door het veronderstelde migratiebevorderende beleid van de verafschuwde 'Brusselse elite'. Fidesz maakte in het Europees parlement deel uit van de conservatieve EVP-fractie, waarin ook het Nederlandse CDA zit. Wegens de EU-vijandige en xenofobe standpunten en uitlatingen is de partij vorige maand voorlopig geschorst. Sinds de politieke opkomst van Orbán in de late jaren negentig is het in Hongarije niet ongewoon dat pastoors en dominees hem tijdens kerkdiensten aanprijzen. Veel gelovigen die Orbán niet zien zitten, noemen dat misbruik van religie.", "published_at": "2019-04-08"}
{"id": 10793088, "title": "Zorgenkindje Italië kwakkelt voort, ondanks medicijn", "text": "eurozone - Rome lijkt de groeicijfers te moeten bijstellen. Die zwakkere economische groei zet druk op de fragiele coalitie. Het is al het economische zorgenkindje van de eurozone en nu blijkt het met Italië nóg slechter te gaan dan voorspeld. Verwacht werd dat de economie van het mediterrane land dit jaar met 1 procent licht zou groeien en dat het begrotingstekort 2 procent zou worden. Maar afgelopen weekeinde meldden Italiaanse kranten dat de regering deze cijfers moet bijstellen: de groei wordt hooguit 0,2 procent en het begrotingstekort stijgt naar 2,4 procent. Zij baseren zich op de voorlopige, uitgelekte versie van een economisch rapport dat het ministerie van financiën deze week openbaar maakt. De slechter dan verwachte prestaties zullen de fragiele coalitie van Vijfsterrenbeweging en Lega onder druk zetten en de alarmbellen in Brussel nog harder doen rinkelen. In Italië is comfortabele economische groei een vage herinnering. Deprimerend, en binnen de eurozone uniek, is dat het gemiddelde inkomen in 2019 op hetzelfde niveau zit als in 2000. De werkloosheid van ruim 10 procent is weer aan het oplopen. De Italiaanse kiezers hopen vooralsnog dat de populistische regeringspartijen gelijk hebben als zij beweren dat deze patiënt met hun medicijnen zal opknappen. De onervaren Vijfsterrenbeweging gelooft heilig in de helende werking van het 'burgerinkomen' van 780 euro per maand dat massa's arme Italianen binnenkort krijgen. De nationalistische Lega verwacht wonderen van de verlaging van de pensioenleeftijd naar 62 jaar die net is ingevoerd; de partij zweert dat er nu enorme aantallen arbeidsplaatsen voor jonge werklozen vrijkomen. Maar nationale en internationale instanties - de Europese Commissie, de Oeso, de ECB, het Italiaanse bureau voor de statistiek - blijven herhalen dat deze maatregelen de economische groei niet zullen aanwakkeren en bovendien tientallen miljarden kosten, terwijl Italië al stikt onder een schuldenberg van 2300 miljard euro. De Oeso voorspelde vorige week dat die staatsschuld, met een economie die slechter draait dan verwacht, in 2020 maar liefst 134 procent van het bruto binnenlands product zal zijn. De druk op de regering om in te grijpen neemt daardoor toe. De voorzitter van de vereniging van grote ondernemers in Lombardije, het economische powerhouse van het land, zei vorige week op een conferentie keihard in het gezicht van Vijfsterren-vicepremier Luigi Di Maio dat het ontstaan van nieuwe arbeidsplekken als gevolg van de verlaging van de pensioenleeftijd 'een illusie' is. En net als de Oeso vindt die voorzitter het burgerinkomen een drama: het zal werklozen weliswaar financieel helpen, maar helpt hen niet aan een baan. De coalitiepartners laten zich schijnbaar niet van hun stuk brengen. Lega-vicepremier Matteo Salvini reageerde door te zeggen dat hij juist trots is op de verlaging van de pensioenleeftijd en Di Maio beschuldigt kritische buitenlandse instellingen van 'inmenging'. Maar de toch al moeizame verhouding tussen die twee zal verder onder spanning komen te staan; onder Salvini's kiezers zitten veel ondernemers die economische tegenwind onmiddellijk voelen, en protesteren. De economische zwakte belooft bovendien later dit jaar voor een extra venijnige ruzie tussen Rome en Brussel te zorgen op het moment dat de Italianen hun begroting voor 2020 moeten opstellen.", "published_at": "2019-04-08"}
{"id": 10793092, "title": "De hoofddoek als mode-item tentoonstellen 'links naïef'. Rondje europa", "text": "Het is lang geleden, aldus omroep ARD, dat een tentoonstelling nog voor opening al zoveel stof deed opwaaien. Eind vorige week was het zover: de expo 'Contemporary Muslim Fashions' opende haar deuren in het Frankfurter Museum Angewandte Kunst. Onder verscherpte veiligheidsmaatregelen. Frankfurt is het tweede station dat de expo aandoet, na eerder het de Young Museum in San Francisco. De show loopt tot 15 september. Een modeshow met in een glansrol, onder andere, hoofddoeken? Dat riep al weken voor opening kritiek op. Een groep die zich 'migranten voor seculariteit en zelfbestemming' noemt, sprak in een open brief aan museumdirecteur Matthias Wagner K van een 'slag in het gezicht' van mensen die voor vrouwenrechten opkomen. De hoofddoek wordt moslima's opgedrongen, vinden critici onder liberale moslims en feministen; hem tentoonstellen als mode-item strijkt dat gegeven plat en vergoelijkt dus onderdrukking. Een 'schandaal', betoogden activisten van 'Terre des Femmes'. Het museum ontving ook haatmails en bedreigingen. Wagner K verwijt de critici dat ze de show tot de hoofddoek reduceren, terwijl de expo een bredere invalshoek heeft. Te zien is werk van tachtig groepen van ontwerpers, uit het Midden-Oosten, Maleisië, Indonesië, Europa en de Verenigde Staten. Er is verder 'materiaal' van sociale media, waar een 'jonge en dynamische gemeenschap' de zogeheten beweging van 'Modest Fashion' ('bescheiden mode') uitdraagt, aldus het Frankfurter museum. Er worden geen boerka's getoond, het gedwongen dragen van hoofddoeken wordt niet gepropageerd, zei Wagner K tegen omroep Deutsche Welle. De show toont juist \"zeer veel jonge vrouwen, die zich uiterst zelfbewust en door hen zelf bepaald bescheiden kleden, met hoofddoek of niet, en een compleet nieuw beeld van de moslimvrouw vertegenwoordigen\". Critici vinden dat een uiting van linkse naïviteit. \"Nuttige idioten voor het politieke islamisme\", noemt Ali Ertin Toprak van de Koerdische koepel 'Kurdische Gemeinde Deutschland' de tentoonstellers in Emma, een feministisch blad uit Keulen. Ze \"verkopen zich voor veel geld aan de textielindustrie en de islamisten, die het liefste alle vrouwen van deze wereld zouden bedekken\", zegt ook Seyran Ates van de liberale Berlijnse Ibn Rushd-Goethe-moskee in het blad. Het museum nodigde de critici uit en wijdt een symposium aan het onderwerp, met voor- en tegenstanders.", "published_at": "2019-04-08"}
{"id": 10793584, "title": "Crowdfunding dekt begrafenis tramslachtoffers. Aanslag Utrecht", "text": "Van het geld dat is ingezameld voor de slachtoffers van de aanslag in een Utrechtse tram, is intussen de eerste begrafenis betaald. Dat meldt de initiatiefneemster Martje Beniest-Kleppe op haar facebookpagina. Zij is de buurvrouw van het negentienjarige meisje uit Vianen dat door schutter Gökmen T. werd doodgeschoten. Wiens begrafenis met het geld is betaald, meldt ze niet. Beniest-Kleppe begon na de aanslag waarbij vier mensen overleden twee inzamelingen. Ze heeft intussen een stichting opgericht die zich buigt over de besteding van het opgehaalde bedrag. Er is al meer dan 125.000 euro binnengekomen. Het geld was in eerste instantie bedoeld voor financiële steun aan de nabestaanden van haar buurmeisje. Al snel werd besloten ook geld te geven aan andere nabestaanden.", "published_at": "2019-04-08"}
{"id": 10793585, "title": "Den Haag heeft merendeel foute betalingen al terug. uitkeringen", "text": "De gemeente Den Haag heeft het grootste deel van de ten onrechte overgemaakte 2,5 miljoen euro aan uitkeringen terug. Inmiddels is al meer dan 2 miljoen euro op de Haagse bankrekening bijgeschreven, aldus de gemeente gisteren. De gemeente stortte donderdag bij 69 mensen die werken met behoud van uitkering, een te hoog bedrag aan zogeheten 'premie proefplaatsing'. Het hoogste bedrag dat onterecht werd uitgekeerd was 108.117 euro en het laagste bedrag 7419 euro. De gemeente denkt dat de bedragen niet juist in het informatiesysteem zijn ingelezen, doordat er een punt stond waar volgens de Nederlandse schrijfwijze bij geldbedragen een komma had moeten staan. Een medewerker die de betalingen controleerde, ontdekte de fout. In 2013 gebeurde iets soortgelijks in Amsterdam.", "published_at": "2019-04-08"}
{"id": 10793586, "title": "Crisis bij gereformeerden over de rol van de vrouw", "text": "Ambt - Conservatieven en progressieven binnen de Christelijk Gereformeerde Kerken zijn verdeeld over de positie van de vrouw. De discussie over de positie van vrouwen in de orthodoxe Christelijke Gereformeerde Kerken werkt zo splijtend dat openlijk van een crisis wordt gesproken. De christelijke gereformeerden in Nieuwegein gaan tegen de regels in nog voor de zomer de eerste vrouwen in de kerkeraad bevestigen, een route die de rector van de eigen theologische universiteit bestempelt als zondig. Hoeveel 'pijn' beide partijen ook zeggen dat het doet, het gaat hard tegen hard in de Christelijke Gereformeerde Kerken, een orthodox kerkgenootschap met ruim 70.000 leden en 180 kerken. Aan de ene kant staan de CGK-gemeenten die zich volledig kunnen vinden in het officiële standpunt dat alleen mannen dominee en lid van het kerkbestuur kunnen worden. Tegenover hen staat een groeiend aantal gemeenten dat vrouwen niet langer wil weren van de kansel en uit de kerkeraad. Meestal zijn dat kerken die intensief samenwerken met de Nederlands Gereformeerde Kerk, ook behoudend, maar wél voor de vrouw in het ambt. Lang heeft deze progressievere vleugel zich neergelegd bij de leer van het landelijke CGK-verband. Maar die tijd is geweest. Vorig jaar stelde de Kruiskerk in Arnhem het ambt open voor vrouwen, zoals het officieel heet. Deze kerk had daarvoor toestemming van het regionale bestuur, maar na bezwaren uit conservatieve hoek werd die toestemming weer ingetrokken. Arnhem heeft nu het bovenregionale bestuur om een oplossing gevraagd. Dat vergadert woensdag. In elk geval tot dan zit Arnhem in de wachtstand. Ook in Nieuwegein is het geduld op. Maar anders dan Arnhem, volgt deze gemeente niet de geëigende procedures. In deze stadse omgeving kan de kerkeraad het volgens woordvoerder Wim Groeneweg eenvoudigweg niet langer uitleggen dat vrouwen geen bestuurlijke functies mogen hebben. De kerkeraad van deze samenwerkingsgemeente heeft vacatures. Vrouwen mogen zich daarvoor melden, de leiding gaat zelfs actief op zoek naar vrouwen. Het landelijk bestuur van de CGK vergadert in november over de kwestie. Arnhem noch Nieuwegein vindt dat alle CGK-gemeenten vrouwen moeten gaan toelaten in het ambt. Zij willen alleen de ruimte om plaatselijk de eigen koers te bepalen. De kans dat zij die mogelijkheid krijgen lijkt vooralsnog klein. Conservatieven gebruiken de kerkelijke procedures om hun bezwaren te uiten tegen gemeenten die een toleranter vrouwenbeleid voorstaan. En ook de kerkelijke zwaargewichten doen hun werk. Oud-synodevoorzitter Peter Buijs en de rector van de christelijke gereformeerde theologische universiteit, Herman Selderhuis, namen vorig jaar al openlijk afstand van diegenen die willen afwijken van het landelijk verbod. Vorige week zette Selderhuis dat standpunt in een felle rede voor ambtsdragers kracht bij. Niemand is verplicht om christelijk gereformeerd te zijn, zei hij, maar als je dat wel bent, dan heb je je aan regels te houden. Hij noemde het \"onkerkelijk en naar mijn gedachte zondig om besluiten die we biddend, bij een open bijbel en na overleg samen genomen hebben, naast je neer te leggen\". Zijn woorden kregen nog meer lading doordat hij sprak van een crisis in de kerk. Dat is over het algemeen een kwalificatie die door buitenstaanders aan een situatie wordt gegeven. Nu komt die van binnenuit, en dat van een hoogleraar: de woorden van zo'n gezaghebbend voorman zijn in orthodoxe kerken, zoals de christelijke gereformeerde, meestal van grote invloed op de achterban. Selderhuis vindt dat de partijen weer bij elkaar moeten worden gebracht. Zijn oplossing: zet de besluiten op de pauzeknop, ga in gebed en daarna in gesprek. De rector is naar eigen zeggen vorige week bedolven onder positieve reacties. Maar in Nieuwegein hebben ze geen fiducie in een nieuwe ronde. Daar staat volgens de woordvoerder de pauzeknop al zolang aan dat het veertje heeft losgelaten. De kerk loopt met het eigen vrouwenbeleid wel het risico dat ze uit het landelijk verband wordt gezet. Zelf lopen ze niet weg, zegt Groeneweg, die zich 'door en door' christelijk gereformeerd voelt. \"Laat zij ons maar wegsturen. Dat is wel een héle verantwoordelijkheid, om te zeggen dat wij níet christelijk gereformeerd zijn.\"", "published_at": "2019-04-08"}
{"id": 10793587, "title": "Brood, bed of batterij. Recordreis", "text": "Drie jaar heeft hij erover gedaan. Maar gisteren kwamen Wiebe Wakker en zijn elektrische auto eindelijk aan in Sydney. \"Ik werd tijdens het laatste stuk begeleid door een parade van zo'n vijftig andere elektrische auto's. Er vlogen twee helikopters boven mij die live verslag deden op tv, het was echt bizar\", zegt Wakker. Hij vertrok op 15 maart 2016 uit Houten met het doel naar de andere kant van de wereld te rijden, zonder benzine. De reden van zijn tocht? Wakker: \"In 2014 werd er in Nederland veel gesproken over elektrische auto's. Maar veel mensen kochten er geen vanwege vooroordelen. Ze zouden niet betrouwbaar zijn en je zou er geen lange afstanden mee kunnen afleggen.\" Om het tegendeel te bewijzen, besloot hij voor zijn afstudeer project aan de Hogeschool voor de Kunsten in Utrecht deze reis te maken. Nu zijn doel is behaald, heeft zijn blauwe auto ruim 95.000 kilometer op de teller staan en is hij door 33 landen gereden. Onderweg was Wakker volledig afhankelijk van aanbiedingen die hij via sociale media of zijn website kreeg. \"Mensen konden hun locatie selecteren op een kaart en mij een maaltijd, slaapplek of stroom voor de auto aanbieden, oftewel: brood, bed of batterij. Wat ik nooit zal vergeten, is de gastvrijheid van Iraniërs. Ik was er zo welkom, echt bijzonder\", zegt hij. Afhankelijk van de aanbiedingen werd gaandeweg zijn route bepaald. Hij ging van Nederland via West- en Oost-Europa, het Midden-Oosten, India en Zuidoost-Azië uiteindelijk naar Australië.", "published_at": "2019-04-08"}
{"id": 10793744, "title": "Grote beleggers willen vergroening van de oliesector afdwingen", "text": "klimaatbeleid - Nadat Shell als eerste grote oliebedrijf doelstellingen formuleerde om de uitstoot van CO2 te verminderen, richten beleggers zich op de concurrenten. Zes van de grootste Nederlandse beleggers gaan samen optrekken om grote olie- en gasbedrijven te dwingen meer te doen om klimaatverandering tegen te gaan. Binnen twee weken verwachten zij hun gezamenlijke ambitie neer te leggen, waarna zij tijdens aandeelhoudersvergaderingen en via gesprekken bedrijven willen bewegen hun beleid bij te stellen. De beleggers - Aegon, NN Investment Partners, MN, Van Lanschot Kempen, Actiam en Blue Sky Group - lieten eerder van zich horen bij Shell, waar zij vorig jaar vóór een resolutie stemden van actiegroep Follow This. Die groep probeert al enige jaren via resoluties op aandeelhoudersvergaderingen Shell te dwingen tot ambitieuzere doelstellingen om de uitstoot van CO2 terug te brengen, in lijn met het Klimaatakkoord van Parijs. Details over hun initiatief willen de zes beleggers nog niet geven. \"Daarvoor is het nog te vroeg\", zegt Marlie Zuidgeest van NN Investment Partners. \"Maar het klopt dat wij werken aan een gezamenlijke ambitie die wij verwachten van olie- en gasbedrijven met betrekking tot klimaatbeleid. We verwachten binnen twee weken meer details te geven.\" De gezamenlijke doelstellingen van de zes beleggers worden dan de inzet in gesprekken met olie- en gasbedrijven, en er wordt als één blok gestemd op aandeelhoudersvergaderingen waar het gaat om klimaatbeleid. Adempauze Het initiatief van de beleggers betekent dat Shell een jaar adempauze krijgt. Onder druk van aandeelhouders als Follow This was Shell het eerste grote oliebedrijf dat doelstellingen formuleerde om de uitstoot van CO2 terug te brengen. Omdat Shell voorop loopt ten opzichte van zijn concurrenten, heeft Follow This besloten een nieuwe resolutie voor de aanstaande aandeelhoudersvergadering in mei terug te trekken. Daarmee krijgt Shell een jaar extra de tijd om 'de klimaatambities in lijn te brengen met het Klimaatakkoord van Parijs', stelt Follow This. Principes Makkelijk was die beslissing niet, zegt oprichter Mark van Baal van Follow This. \"Het is een keuze tussen principes en strategie. Onze principes zijn duidelijk: we willen dat oliebedrijven zich daadwerkelijk committeren aan het halen van de doelen van Parijs. Maar we willen deze zes grote beleggers de tijd geven om hun gezamenlijke ambitie neer te leggen.\" Die strategie kan er volgens Van Baal toe leiden dat ook andere oliebedrijven meer druk gaan voelen om de klimaatdoelstellingen aan te scherpen. Hoewel Shell vooroploopt, is Van Baal nog lang niet tevreden over de ambities van het bedrijf. Shell heeft nu doelstellingen die de CO2-uitstoot per 2050 met zo'n 30 procent verminderen, stelt hij. Dat zou ten minste 65 procent moeten zijn om Parijs te halen, zegt Van Baal. \"En wat ons betreft wordt het 100 procent.\" Wel prijst hij Shell omdat het bedrijf ook de uitstoot van de producten die het verkoopt meerekent in de reductiedoelstelling, waar normaal gesproken bedrijven verantwoordelijkheid voor die uitstoot afwijzen. De komende weken staan bij meer bedrijven klimaatresoluties op de agenda van aandeelhoudersvergaderingen, waaronder het Noorse staatsoliebedrijf Equinor, BP en Chevron. Van Baal hoopt dat hij bij die bedrijven meer steun krijgt voor de resoluties door Shell juist extra tijd te geven om de ambities aan te scherpen. Mocht Shell met die tijd niets doen, dan dient Follow This in 2020 weer een nieuwe klimaatresolutie in. \"Shell is nog niet van ons af\", aldus Van Baal.", "published_at": "2019-04-08"}
{"id": 10793745, "title": "overstromingen iran", "text": "Mensen bivakkeren op de daken in het dorp Bamdezh in de Iraanse provincie Khuzestan. Iran wordt al bijna drie weken geteisterd door ernstige wateroverlast, veroorzaakt door regenval. Volgens de gouverneur van Khuzestan zijn het de ergste overstromingen in zeventig jaar. Het natuurgeweld heeft al aan zeker zeventig mensen het leven gekost. De autoriteiten zetten hier en daar stuwdammen open, om te voorkomen dat ze zouden bezwijken. Daardoor steeg het waterpeil nog verder. Tienduizenden mensen, onder wie veel vrouwen en kinderen, hebben een veilig heenkomen gezocht. Mannen en jongens moeten op sommige plekken achterblijven om te helpen met het aanleggen van nooddijken. De regering in Teheran heeft de inwoners van het gebied, en vooral getroffen boeren, beloofd dat alle schade wordt vergoed. Maar of dat waargemaakt zal worden, moet worden afgewacht. De Iraanse overheidsfinanciën staan er door wanbeleid en Amerikaanse sancties beroerd voor.", "published_at": "2019-04-08"}
{"id": 10791301, "title": "'Twijfel niet, haal die prik maar'. Inenting meningokokken", "text": "Ternauwernood overleefde ze meningitis, hersenvliesontsteking. Bijna twee dagen lag ze in coma. Nu wil Jolien van Ommen uit Breda haar leeftijdsgenoten op het hart drukken dat ze een prik moeten halen. ,,Twijfel er niet aan, maar doe het.\" Jolien is een vrolijke meid van 18. Ze zit op De Nassau, in havo 5, de eindexamens staan voor de deur. ,,Ik sta er goed voor.\" Hoe anders had het kunnen lopen als er in die zomer van 2016 niet adequaat was gereageerd op het moment dat ze zich heel slecht voelde. Aan de eettafel, thuis bij haar moeder, vertelt ze haar verhaal. Hoe ze plotseling getroffen werd door een infectie met de bacterie meningokok die hersenvliesontsteking bij haar veroorzaakte. Het was eind juni, Jolien zat in mavo 3. Op een maandagochtend stapte ze uit bed toen ze allerlei vreemde rode vlekjes op haar linkervoet en -onderbeen constateerde. Ook kon ze er moeilijk op staan. ,,Mijn moeder belde de huisarts en die dacht dat het misschien om het Syndroom van Henoch-Schönlein ging, een huidziekte.'' Maar hij twijfelde aan het ziektebeeld en wilde Jolien 's woensdags weer terug zien. In de loop van de week ging het wat beter met Jolien en bij controle werd gezegd dat de vlekjes vanzelf binnen zes weken zouden wegtrekken. ,,Maar bij twijfel moest ik terugkomen.\" Ze ging die week gewoon naar school. Het schooljaar zat er bijna op, de week erna volgde nog een reeks laatste proefwerken. ,,Op die zaterdag was ik aan het leren toen ik me aan het einde van de middag beroerd ging voelen. 's Avonds had ik een feestje, maar na een kwartier ben ik weer naar huis gegaan. De volgende ochtend werd ik misselijk en moest ik overgeven. Ik was bij mijn vader en hij zei dat ik maar op de bank moest gaan liggen. Dan kon hij me in de gaten houden.\" Van die zondag 3 juli herinnert ze alleen dat ze op de bank lag. Op een gegeven moment viel ze in slaap. Joliens vader vertrouwde het niet. ,,Want ik ademde zwaar, bewoog raar en maakte vreemde geluiden.\" Haar vader belde de huisartsenpost, een van de dienstdoende artsen besloot poolshoogte te komen nemen. Hij bedacht zich geen moment en seinde onmiddellijk een ambulance in. Dat is haar redding geweest. De artsen in het Amphia Ziekenhuis besloten dat Jolien, die inmiddels in coma lag, met spoed naar het Sophia Kinderziekenhuis in Rotterdam overgebracht moest worden. ,,Daar is niet direct geconstateerd dat het om meningitis ging. Dat was pas later'', vertelt moeder Antoinette Eggink. ,,Maar omdat ze wel vermoedens hadden, kreeg ze onmiddellijk alle mogelijke antibiotica toegediend.'' Na 36 uur van angstige momenten op de intensive care ontwaakte Jolien. ,,Artsen zeiden dat als ze niet binnen 48 uur wakker was geworden, de kans op een fatale afloop groot zou zijn geweest'', aldus Eggink. Anderhalve week in Rotterdam, toen mocht Jolien terug naar Breda waar ze nog ruim een week in het Amphia verbleef. Jolien is door het oog van de naald gekropen. Infectie met de meningokok-bacterie kan fataal aflopen. Vorig jaar overleden 22 mensen aan de gevolgen ervan (zie kader). ,,Het is echt een sluipmoordenaar. Als het je overkomt is dat botte pech\", zegt Eggink. De gevolgen voor patiënten die het wel overleven kunnen ernstig zijn. Doof- en/of blindheid, concentratiestoornissen, enzovoort. ,,Gelukkig was dat bij mij niet het geval. Al heb ik wel nog een jaar last gehad van hoofdpijn en was ik lange tijd vaak moe\", zegt de Bredase, die na de zomervakantie van 2016 meteen weer naar school ging. ,,Ik wilde geen lessen aan het begin van het schooljaar missen omdat ik in het eindexamenjaar van de mavo zat.\" Ze schrikt nog weleens als ze een vlekje op haar huid constateert, maar Jolien voelt zich uitstekend. De heftige tijd in 2016 heeft haar leven niet veranderd, zegt ze. ,,Ik heb het een plekje gegeven en er altijd open over kunnen praten. Na de zomer ga ik naar de Hotelschool in Maastricht. Heb ik heel veel zin in.\" Als ervaringsdeskundige steunt Jolien de inentingscampagne die vandaag in West-Brabant van start gaat van harte. Ze hoort leeftijdgenoten weleens zeggen dat ze bang zijn voor een prikje en zich daarom niet laten inenten. Snapt ze niks van. ,,Er zijn nog zo veel mensen die niet weten hoe ernstig de gevolgen van meningitis kunnen zijn. Al is de kans dat je de ziekte krijgt heel klein, ga dat prikkie toch maar halen.'' Inentingscampagne van start Vandaag start in West-Brabant een van de grootste vaccinatiecampagnes in deze regio van de afgelopen decennia. Ruim 35.000 West-Brabantse jongeren tussen de 14 en 18 jaar zijn opgeroepen om ingeënt te worden tegen de meningokokkenziekte. De aftrap is vanmiddag in het Moerdijkse gemeentehuis in Zevenbergen. Zevenbergen De GGD West-Brabant hoopt op een grote opkomst, maar waagt zich niet aan een voorspelling. ,,Als je vergelijkbare campagnes in het land bekijkt, dan schommelt het percentage tussen de 50 en de 90 procent'', aldus GGD-woordvoerster Monique de Bekker. ,,We hopen echt dat zoveel mogelijk jongeren op komen dagen.\" Meningokokkenziekte is een verzamelnaam voor ernstige ziekten die worden veroorzaakt door een bacterie. Die meningokok is overdraagbaar van mens op mens en bevindt zich gewoonlijk in de neusholte van gezonde mensen. Zij worden er niet ziek van, tenzij de bacterie in de bloedbaan of het zenuwstelsel terechtkomt. Dan bestaat het risico op hersenvliesontsteking (meningitis) of bloedvergiftiging, wat tot de dood kan leiden. In 2016 overleden in Nederland zes mensen aan de meningokokkenziekte. Een jaar later ging het om elf doden en het aantal liep in 2018 verder op naar 22 mensen die aan de gevolgen overleden. De inentingscampagne is opgedeeld in twee periodes: van vandaag tot en met 18 april en van 11 tot en met 21 juni. Voor de eerste prikronde zijn 19.000 jongeren opgeroepen. De juni-ronde is bedoeld voor kinderen die in 2003 of 2005 zijn geboren. Zij ontvangen eind april een uitnodiging. De precieze priklocaties en extra informatie zijn te vinden op de website ggdwestbrabant.nl/meningokokken. ,,Ook hebben we een callcenter ingericht waar mensen met uiteenlopende vragen terechtkunnen\", zegt De Bekker.", "published_at": "2019-04-08"}
{"id": 10791707, "title": "Een teek? Pak 'm beet! Vijf weetjes", "text": "Met de slogan 'Een teek? Pak 'm beet!' start maandag 15 april de jaarlijkse week van de teek waarin het Rijksinstituut voor Volksgezondheid en Milieu (RIVM) waarschuwt voor de gevolgen van tekenbeten. Dat is geen overbodige luxe, meldt boswachter Erik de Jonge. In de West-Brabantse bossen en natuurgebieden stikt het al van de teken. ,,Ik trof deze week een dode ree aan. In z'n vacht zaten wel honderd teken\", aldus De Jonge, die namens Brabants Landschap door de bossen struint. Vijf weetjes over de teek: 1. Vooral in drassige gebieden zoals het Oudland bij Steenbergen en het Bergse Markiezaatsgebied zitten verhoudingsgewijs veel teken. Reden: watervogels dragen als 'gastheren' de teken met zich mee. Behalve in de bossen, zijn teken ook te vinden in tuinen en stadsparken. Ze vallen niet uit bomen. 2. Helder advies: loop niet met blote voeten en benen door struiken en hoog gras, blijf op de wandelpaden. Het beste is om lange mouwen en een lange broek te dragen waarbij de broek in de schoenen wordt gestopt. Teken zijn dol op warme lichaamsplekjes zoals liezen, oksels en knieholten. 3. Teken zijn er het hele jaar door, maar het echte tekenseizoen begint medio maart als de temperaturen gaan stijgen. Februari was al ongewoon zacht, waardoor de teek al zeer actief werd, vooral in het zuiden van ons land. Het tekenseizoen lijkt dus steeds langer te worden: het warmt eerder op en het wordt later koud. We krijgen er dus in toenemende mate mee te maken. 4. Jaarlijks worden ongeveer 1,3 miljoen mensen gebeten door een teek. Het beestje zuigt bloed op en zwelt op tot een donkerrood bolletje. Hoogste tijd om alert te zijn! De teek kan drager zijn van de Borrelia-bacterie die bij mensen de ziekte van Lyme kan veroorzaken. In 2017 kregen 27.000 mensen de ziekte van Lyme, blijkt uit cijfers van RIVM. Op de plek van de beet ontstaat een rode ring of rode plek. Tijd om langs te gaan bij de huisarts. In de meeste gevallen is een antibioticakuur afdoende. Behalve van de Borrelia-bacterie kunnen teken ook drager zijn van het zogeheten TBE-virus dat bij mensen hersenvliesontsteking kan veroorzaken. Sinds 2016 hebben zich vijf TBE-besmettingen voorgedaan, aldus RIVM. 5. Bij een beet is het zaak om de teek zo snel mogelijk te verwijderen. Dat kan met een pincet of tang waarbij je de teek bij de kop pakt en uit de huid trekt.", "published_at": "2019-04-08"}
{"id": 10791981, "title": "Weinig water in Italiaanse meren", "text": "De aanhoudende droogte baart de boeren en ondernemers in Noord-Italië grote zorgen. De alarmerend lage waterstand in de Po en de schaarse neerslag leiden tot droge akkers en lege meren. Met name de bij Nederlandse toeristen populaire gebieden zijn getroffen. Per jaar gaan er honderdduizenden Nederlanders op vakantie naar Italië, het overgrote deel naar de meren in het noorden van het land. Na de Duitsers zijn de Nederlanders de grootste groep toeristen aan het Gardameer, van de 8 miljoen jaarlijkse bezoekers aan het grootste meer van Italië komt een vijfde uit Nederland. Maar door de grote droogte die deze winter Noord-Italië treft, staat het water in het Italiaanse merengebied alarmerend laag. Het Gardameer lijkt voorlopig gespaard, maar de situatie in het Lago Maggiore en het Comomeer is dramatisch. Het water in het Lago Maggiore staat 16 centimeter boven het peil dat normaal aan het eind van de zomer wordt bereikt, volgens experts 'ontbreekt' er 300.000 kubieke meter in het meer.", "published_at": "2019-04-08"}
{"id": 10792044, "title": "'Hoe moeten deze kinderen ooit normaal worden?'. Al Hol IS-vluchtelingenkamp", "text": "Afgelopen week overleed in Syrië de dochter (3) van IS-sympathisant Angela B. uit Soesterberg. Tineke Ceelen van Stichting Vluchteling bezocht het kamp Al Hol, waar B. verblijft. Ceelen was aangeslagen door de treurnis. Een meisje van een jaar of vijf in een roze truitje komt hun auto tegemoetlopen. Ze is net aangekomen in het Syrische kamp Al Hol. Tineke Ceelen maakt vlug een foto met haar telefoon. Als ze inzoomt, schrikt ze van de blik in haar ogen: bang, leeg, ontredderd. Die nacht kan Ceelen, inmiddels gewend aan de meest schrijnende situaties in vluchtelingenkampen, nauwelijks slapen. De blik van het meisje laat haar niet los. Na de val van het laatste IS-bolwerk Baghuz zijn tienduizenden mensen naar Al Hol getrokken. Het kamp, dat wordt bewaakt door Koerdische militairen, was ingericht op 40.000 mensen. Nu zitten er 73.041, onder wie Syriëganger Angela B. De Nederlandse kwam aan met haar zwaargewonde dochtertje Soumeya dat in haar hoofd was geraakt door een bomscherf. Na lang smeken kreeg ze Soumeya in een ziekenhuis, maar doktoren konden niets voor haar doen. De scherf zat te diep. Tineke Ceelen, directeur van Stichting Vluchteling, bezocht Al Hol vorige maand. Ze zag overvolle tenten, zwangere vrouwen, ondervoede baby's en kinderen die een armpje of beentje missen, of een combinatie van beide. ,,De kinderen in het kamp zijn zwaar getraumatiseerd, verwilderd en bang. Ze hangen maar rond in een kamp vol modder en troep.\" Wat trof u voor kamp aan? ,,De omstandigheden in Al Hol zijn slecht. Het kamp was bij lange niet klaar toen de tienduizenden vrouwen en kinderen erin trokken. Er is nog steeds veel te weinig sanitair, geen stromend water en de medische voorzieningen schieten gruwelijk tekort. We zijn gelijk medische hulp gaan geven. Toen ik er was, was het er nog koud. Maar dat slaat binnen een maand om in temperaturen rond 35 graden. Dat is nog problematischer.\" Hoe is de sfeer? ,,Grimmig. Er heerst grote spanning tussen de van top tot teen bedekte vrouwen. De normen uit het kalifaat gelden ook in het kamp. Met buitenlanders of ongesluierde vrouwen zoals ik spreken is not done. Ik had me vooraf niet gerealiseerd dat het zo beklemmend zou zijn.\" Hebt u Nederlandse Syriëgangers zoals Angela B. gesproken? ,,Ik heb driftig mijn best gedaan, maar kon niet bij ze komen. De buitenlandse Syriëgangers zitten in een afgeschermd deel van het kamp waar niemand bij mag. Waarom dat zo is? Ik zou het niet weten.\" Veel Nederlanders zullen niet overlopen van medelijden omdat het hier om IS-strijders gaat. Hoe kijkt u daar tegenaan? ,,De wereld keert zich tegen IS en dat is terecht. Ouders die hun kinderen in deze situatie hebben gebracht, hebben heel wat op hun geweten. Kinderen hebben hier part noch deel aan. Hoe langer wij ze in deze giftige omgeving laten, hoe moeilijker het wordt om ze gezond te maken. Deze kinderen moeten zo snel mogelijk deradicaliseren en een normaal bestaan leiden. Gebeurt dat niet, dan cre-eer je een groot probleem voor de toekomst.\" U reist het hele jaar door naar vluchtelingenkampen. Wat raakte u zo erg in Syrië? ,,Buiten het kamp sprak ik Barfi, een vrouw met twee kinderen. Ze is een jezidi, een bevolkingsgroep die gruwelijk heeft geleden onder IS. Barfi is acht keer als slaaf verkocht. Ze kwam in een huis van een Russische IS-strijder. Als zíjn kinderen huilden, werden ze getroost. Als haar kinderen huilden, werden ze geslagen. Ze hebben niet anders gezien dan hoe hun moeder werd geschopt, geslagen en verkracht. Zulk gedrag vertonen ze nu ook richting hun moeder. Ze gillen en bijten. Hoe moeten deze kinderen ooit weer normaal worden? Er zit geen voor- en achterkant aan dit verhaal, de ellende is zó groot.\"", "published_at": "2019-04-08"}
{"id": 10792083, "title": "Gewonden speedbootongeluk op de Schelde 'snel naar Nederland'", "text": "Eén van de vier Nederlanders die nog in het ziekenhuis liggen na een speedbootongeluk afgelopen vrijdag op de Schelde in Antwerpen, is overgebracht naar een Nederlands ziekenhuis. De andere drie volgen de komende dagen, verwacht het ministerie van Buitenlandse Zaken. Zaterdag meldde Buitenlandse Zaken dat nog vier Nederlanders in het ziekenhuis lagen, van wie twee met ernstig letsel. De gewonden verkeren niet in levensgevaar. De slachtoffers hadden vrijdag een teambuildingactiviteit op het programma staan met een bootuitstapje op de Schelde. Dat uitje pakte ongelukkig uit: twee kleine speedboten met in totaal zeventien Nederlanders en twee Belgische schippers aan boord botsten iets na zes uur frontaal op elkaar op de Antwerpse rivier. Alle opvarenden liepen lichte tot zware verwondingen op. Op amateurbeelden is goed te zien dat de boten eerst een keer vlak langs elkaar varen en daarna met flinke snelheid op elkaar botsen, waarbij mensen overboord vallen. Veel passagiers belandden in het water. De hulpdiensten in Antwerpen rukten massaal uit. De Belgische politie doet nog onderzoek naar het voorval.", "published_at": "2019-04-08"}
{"id": 10792168, "title": "Pleidooi in Amerikaans congres voor al die duizenden 'Mulders'. Immigranten in VS slaan handen ineen tegen gedwongen vertrek", "text": "De familie Mulder uit de Amerikaanse staat Minnesota slaat de handen ineen met immigranten die in hetzelfde schuitje zitten. Zaterdag vertelde Kor Mulder in deze krant over zijn zoons die na 18 jaar de VS moeten verlaten. Deze week lobbyen ze in Washington. De in Friesland geboren broers Mulder hebben veel reacties gekregen van immigranten die net als zij de VS uit moeten omdat ze volwassen worden. Het E2-visum dat hun ouders kregen toen ze in 2001 een boerderij in Minnesota kochten en met twee peuters emigreerden, geeft kinderen geen recht in het land te blijven als ze 21 worden. De familie werkt nu samen met Zoe Adams, een Engelse die in Florida dankzij zo'n zelfde E2-visum een schoonmaakbedrijf voor zwembaden runt. Zij is deze week met andere visahouders in Washington om te pleiten voor aanpassing van de regels. Ze spreken onder meer met John Rutherford, een Republikeins Congreslid uit Florida dat al eerder probeerde de regels aan te passen. Hij wil dat een immigrant met een E2-visum na 10 jaar een 'greencard' kan aanvragen, een permanente verblijfsvergunning. ,,Ons is verteld dat hij maandag opnieuw zo'n wet gaat indienen\", zegt Adams. Dat geeft hoop voor de familie Mulder, maar de vraag is of dat voorstel ook aangenomen kan worden door het Amerikaanse Congres, dat over weinig onderwerpen zo fel bekvecht als over immigratie. Zoe Adams probeert al elf jaar voor elkaar te krijgen dat haar kinderen in de VS mogen blijven. Haar dochter is inmiddels getrouwd met een Amerikaan en kreeg via die weg papieren - dat is op dit moment de enige optie. Dat al 38.000 mensen een petitie voor de Mulders hebben ondertekend geeft Adams hoop. De E2-activisten hopen dat het verhaal van de familie Mulder ook bij Donald Trump en zijn Republikeinse partij een snaar raakt. ,,Ze zijn het type immigranten dat Trump zegt te willen helpen\", zegt een van de activisten die met Adams zal lobbyen, een 23-jarige in India geboren student. Hij wil anoniem blijven omdat hij stage loopt bij de overheid. Vanwege een studentenvisum kan hij nu nog in de VS blijven, maar daarna zit hij in dezelfde situatie als Kelsey en Garion Mulder. Trump ageert tegen immigratie, maar zegt vaak dat legale nieuwkomers wel welkom zijn. Dat is niet de realiteit: hij maakt het in de praktijk ook moeilijker om legaal naar de VS te komen. De student: ,,Dit zou het perfecte voorbeeld zijn om het te bewijzen.\" Kinderen van ondernemers als Kor Mulder zouden toegevoegd moeten worden aan het DACA-programma dat president Obama opzette, vindt hij. Obama gaf jongeren die als kind illegaal het land in zijn gebracht werkvergunningen. Dreamers, worden ze genoemd. Ook kinderen die kwamen met visa, opgroeiden in de VS, maar volgens de geldende regels evengoed geen uitzicht hebben op een permanente status, zouden onder de regeling moeten vallen. Adams schat dat zo'n 100.000 ondernemingen in de VS worden gerund door mensen met een E2-visum. Ze komen uit de hele wereld en hebben bijvoorbeeld restaurants, ontwerpbureaus, kapsalons of softwarebedrijven. ,,We creëren banen voor Amerikanen en zetten samen miljarden om\", benadrukt de Engelse. Kor Mulder heeft enorm veel vragen en reacties gekregen. ,,Mensen hebben eigenlijk geen idee hoe zoiets zit\", merkt hij. Het is veel moeilijker dan veel Nederlanders en Amerikanen denken om een greencard of de Amerikaanse nationaliteit aan te vragen. Het E2-visum geeft op beiden geen recht, ook niet na 18 jaar wonen, werken en investeren in de VS. ,,De verhalen van Nederlanders in dezelfde situatie stromen binnen'', laat Mulder vanuit Minnesota weten. ,,Er zijn er heel veel van wie de kinderen al terug zijn.\"", "published_at": "2019-04-08"}
{"id": 10792169, "title": "'Doktersassistente, haal een mazelenprik'", "text": "Doktersassistentes in Den Haag en omstreken hebben een oproep gekregen van de GGD om zich te laten inenten tegen de mazelen. Aanleiding is de recente mazelenuitbraak op een kindercrèche in Den Haag. De kans dat mazelenpatiënten op het spreekuur van de huisarts komen en medewerkers en personen in de wachtkamer besmetten is hoger dan anders. Mazelen is één van de meest besmettelijke ziektes. Behalve het vaccineren van nog niet ingeënt personeel in de huisartsenpraktijk, adviseren de GGD Haaglanden en RIVM bovendien om patiënten met symptomen van mazelen te weren op het spreekuur. Huisartsen doen er verstandig aan om deze mensen thuis te bezoeken om verdere verspreiding van de ziekte te voorkomen. Als de patiënt moet worden opgenomen, moet het ambulancepersoneel en het ziekenhuis onmiddellijk op de hoogte worden gebracht, aldus de GGD. Een van de bekendste symptomen van mazelen is de uitslag van de rode vlekjes op de huid, die ongeveer drie tot zeven dagen na de besmetting ontstaan. Meestal zijn deze als eerste te zien achter de oren, maar ze verspreiden zich over het hele lichaam. De tijd tussen het besmet raken en ziek worden van de mazelen is gemiddeld tien dagen. Tot nu toe zijn er vijftien ziektegevallen gemeld in Nederland. Dat is meer dan in dezelfde periode in de afgelopen jaren. Toen werden jaarlijks tien tot twintig gevallen van mazelen gemeld. De meeste patiënten hebben mazelen in het buitenland opgelopen. Niet alle doktersassistentes zullen zich hoeven laten vaccineren. Wie de mazelen al heeft gehad, of twee keer de bof-mazelen-rodehond vaccinatie heeft gehad, kan de ziekte niet opnieuw oplopen. Dit geldt ook voor mensen die geboren zijn vóór 1965. Zij hebben vaak de virusinfectie al gehad en zijn voldoende beschermd. Het mazelenvaccin maakt sinds 1976 deel uit van het Rijksvaccinatieprogramma. Niezen Mazelen is een zeer besmettelijke ziekte, die wordt overgedragen van mens tot mens door het hoesten, niezen of uitademen van vocht. De laatste mazelenepidemie in ons land was in 2013 en 2014. Daarbij overleed zeker één Nederlander. Het mazelenvaccin maakt sinds 1976 deel uit van het Rijksvaccinatieprogramma. De tijd tussen besmet raken en ziek worden is gemiddeld tien dagen.", "published_at": "2019-04-08"}
{"id": 10794096, "title": "Al-ber-to. Ad Pertijs Column", "text": "ad.pertijs 'O p de eerste plaats, het is: Al-ber-to.' Gevleugelde woorden van de roze Samson & Gert-kapper Albert Vermeersch, die iedere Vlaming steeds een glimlach op de mond toveren. Wat roze Alberto Bettiol gisteren deed in de Ronde van Vlaanderen, maakte de zuiderburen iets minder vrolijk. 'Vlaanderens Mooiste' winnen als onbekende Italiaan is vloeken tijdens de hoogmis. Het land was gisteren weer massaal uitgelopen voor de koers, die de natie een week lang in haar greep hield. De 'gazetten' schreven er pagina na pagina over vol. De televisie bracht elke avond een extra editie van Vive le Velo. Het aantal gedoodverfde favorieten steeg met het uur. Met geen woord werd gerept over Alberto. Het deed denken het WK van 1999. Daar bleek elke van de honderden voorbeschouwingen een miskleun te zijn geweest, omdat niemand rekening had gehouden met een geniepige aanval van de toen totaal onbekende Oscar Freire. 'Ik hoop dat ik nu alsnog een ploeg kan vinden voor volgend jaar', sprak de beduusde Spanjaard op de drempel van de werkloosheid. De door de regenboogtrui van de ondergang geredde renner won daarna nog twee wereldtitels. Als je zoals Alberto Bettiol als een sluipmoordenaar de veertien topfavorieten te snel af bent in een heilige koers als De Ronde, heet je 'geen mooie winnaar' te zijn. Zoals de organisators van Gent-Wevelgem het ooit maar niks vonden dat de 'naamloze' Bernard Hinault in 1978 hun koers won. Of de mannen van de Acht van Chaam in 1995 vloekend de zege van George 'kennen we niet' Hincapie begroetten. Het maakt sport zo mooi. Nieuwe namen, die eerst een deel van het kerkvolk in vervoering brengen en later de bromberen op de voorste rij voor zich weten te winnen. Vlaanderen had het de afgelopen weken niet gemakkelijk met hun koersen die steeds door buitenlanders werden gewonnen. Hopelijk kan Vlaanderen over vijf jaar met een glimlach terugdenken aan de Ronde van 2019. De dag dat het 'op de eerste plaats Al-ber-to was'.", "published_at": "2019-04-08"}
{"id": 10794102, "title": "'Onze dochter rende nog achter die overvaller aan'", "text": "Bedreigd, gegijzeld en beroofd. Het Bosschenhoofdse gezin Van Santwijk doorstond een gekke nachtmerrie. Tussen het politieverhoor en rechercheonderzoek in de Bosschenhoofdse buitenwijk door, doet moeder Bianca van Santwijk nog trillend van angst en woede haar onvoorstelbare verhaal. Dat begint met echtgenoot Simon, zelfstandig hovenier, die zaterdag naar een verjaardag was. In Roosendaal, reuzegezellig. Totdat hij tegen half vijf een taxi bestelt en op de Bloemenmarkt in het centrum instapt. ,,Achterin zat ook iemand en die bedreigde Simon met een mes. Hij moest alles afgeven en die zogenaamde taxichauffeur reed meteen naar ons huis'', vertelt moeder Bianca in de woning aan de Margrietstraat. Zij lag zondagnacht met dochters Lotte (11) en Elise (9) boven te slapen. ,,Ik schrok wakker toen een vent naast mijn bed stond. Hij dreigde met een schaar, vroeg om geld, wilde naar de kluis. 'Heb ik niet', riep ik.\" Uit vrees dat hun dochters wat overkomt, gaat Bianca met de overvaller naar beneden, nog niet wetend dat haar man buiten in de auto wordt gegijzeld. Haar bedreiger is met Simons sleutel door de voordeur binnengekomen en blijkt achteraf ook op de slaapkamer van oudste dochter Lotte te zijn geweest. In de huiskamer ligt Bianca's handtas met daarin een portemonnee. Haar belager grist de tas mee en snelt door de voordeur van het vrijstaande huis naar buiten. ,,Ik er vloekend achteraan, de oudste zelfs ook. Geloof je dat?\", haalt Bianca het drama weer voor de geest. Volgt een filmscène die nog in geen enkel script is voorgekomen. Het hoveniersgezin zit midden in een verbouwing. Voor het huis ligt een forse kuil wegens een klus aan de bekabeling. ,,Maar dat had die vent in het donker niet gezien.\" Bianca en Lotte zien hoe de overvaller in het gat kukelt en de handtas laat vallen. Het meisje weet de tas te grijpen, de crimineel geeft het op en maakt zich uit de voeten. Wat er met echtgenoot Simon en de tweede overvaller in de auto is gebeurd, weet Bianca niet precies. Op het moment dat zij haar kant van het verhaal vertelt aan deze krant, doet hij dat op het politiebureau. De politie is zolang het (buurt)onderzoek nog loopt, terughoudend met informatie. Een signalement is nog niet verspreid.", "published_at": "2019-04-08"}
{"id": 10791171, "title": "Sultan Brunei moet zijn onderscheiding inleveren, vindt D66", "text": "D66 wil dat het kabinet de onderscheiding intrekt die koningin Beatrix in 2013 aan de sultan van Brunei gaf. Deze Hassanal Bolkiah voerde onlangs sharia-wetgeving in, waardoor homoseksuelen de doodstraf kunnen krijgen. ,,Twee mannen die van elkaar houden kunnen straks worden gestenigd'', zegt Kamerlid Sjoerd Sjoerdsma. ,,We willen toch niet dat iemand die zulke barbaarse wetten invoert, rondloopt met een ereteken van ons Koninklijk Huis op zijn borst?'' De sultan kreeg zes jaar geleden tijdens een staatsbezoek het Ridder Grootkruis in de Orde van de Nederlandse Leeuw. Nederland en het olierijke Brunei onderhouden al lang innige banden. Bolkiah, door olie-inkomsten een van de rijkste mensen ter wereld, is al op de vingers getikt door de Verenigde Naties, maar trekt zich daar niets van aan. Volgens Sjoerdsma moet minister Stef Blok van Buitenlandse Zaken nu de ambassadeur van Brunei om uitleg vragen over de ingevoerde wetgeving. Daarnaast moet de onderscheiding worden ingetrokken. Dat is nog niet zo eenvoudig. Formeel kan dat alleen wanneer iemand is veroordeeld voor een misdaad. Sjoerdsma wil dat het kabinet onderzoekt wat er mogelijk is. ,,En mocht het niet kunnen, dan moeten we de regels aanscherpen. Dat in het vervolg een onderscheiding ook kan worden ingevorderd wanneer iemand het internationale recht schendt.'' Vorige week deed het Duitse parlement een soortgelijk verzoek. Eind jaren 90 kreeg de sultan het Duitse Grootkruis van Verdienste. Volgens bondspresident Steinmeier kunnen bij staatsbezoeken verleende onderscheidingen echter niet worden ingetrokken. Inmiddels hebben onder anderen acteur George Clooney en zanger Elton John al opgeroepen om hotels te boycotten die eigendom zijn van de Bruneise overheid, zoals het Plaza Athénée in Parijs.", "published_at": "2019-04-08"}
{"id": 10791172, "title": "Surrogaat-Vlaming. Nynke de Jong Column", "text": "Gisterochtend stond ik op de Grote Markt van Antwerpen te kijken naar het begin van de Ronde van Vlaanderen, maar vooral te kijken naar de toeschouwers, die met honderdduizend naar 't Stad waren gekomen. Allemaal wielerfans, die al weken naar deze dag uitkeken zoals Friezen kunnen verlangen naar een Elfstedentocht. De voorbeschouwingen, de voorpret. De nationale opwinding bereikte bijna het kookpunt. Ik zag al die Vlamingen, en dacht: ik wou dat ik jou was. Ik ben een oprechte liefhebber van De Ronde. Als-ie wordt gefietst, ben ik er. Ik fietste zelf de toertocht. Ik ken de kasseien van de Koppenberg, ik ken het gevoel van huilende benen wanneer je de Paterberg op fietst. Ik ken het vervreemdende gevoel van urenlang draaien en keren zodat je telkens vergeet waar je bent en waar Oudenaarde ook alweer ligt. Ik kan als toeschouwer urenlang op de Kwaremont staan om een paar seconden lang de renners aan te moedigen. Ik eet broodjes hamburger, opgewarmd in een standje, bemand door twee buurvrouwen, langs de kant van de weg. Mijn dochter noemde haar pop zelfs Renaat, zonder dat wij die suggestie gaven. Maar ik ben geen Vlaming. Mijn opwinding is aangeleerde opwinding, die zit niet in mijn dna. Mijn wieg stond niet naast een frietkot. Een dag per jaar doe ik alsof de Ronde van Vlaanderen ook mijn koers is. Maar het is allemaal nurture. Ik heb een kleine heimwee naar iets wat ik nooit ben geweest. Net zoals ik de rest van mijn leven carnaval zou kunnen vieren, maar dan wellicht nooit helemaal de magie van carnaval zal ervaren zoals echte Venlonaren en echte Maastrichtenaren dat voelen. Ik ben een klein beetje jaloers op mensen die dat als vanzelfsprekend wél hebben meegekregen. Wanneer je naar de Ronde gaat, en je bij de Haaghoek tussen de mannen staat met Molteni-klakskes op, dan weet je: mijn liefde is groot, maar geen nature. Was ik maar een Vlaming. Voelde ik maar precies hetzelfde als die oude mannetjes langs de kant. Dat gaat nooit lukken. Ik ga voor het beste alternatief: surrogaat-Vlaming voor één dag.", "published_at": "2019-04-08"}
{"id": 10791253, "title": "'Die overhoring kan meteen, want we snappen de stof al'. Toetsen nieuwe werkwijze", "text": "Hun agenda puilt uit van de toetsen en dat levert tieners te veel stress op. Het Christelijk Lyceum in Apeldoorn stopt met deze 'doorgeslagen toetscultuur'. Hun leerlingen zijn blijer en presteren beter. 183 toetsen. Docenten van het Christelijk Lyceum Apeldoorn schrikken zich lam bij het zien van een intern onderzoek naar het aantal toetsen dat hun leerlingen per jaar krijgen. Het record staat op naam van havo 3. Dat is er gewoon elke lesdag eentje, op sommige dagen zelfs twee. Geen wonder dat hun leerlingen puffen en steunen als ze er weer een proefwerk in hun agenda bij moeten zetten. In twee havo-brugklassen gaat het roer om. Docenten stappen over op een nieuwe manier van lesgeven, ook wel formatieve evaluatie genoemd. Ze laten de leerlingen aan concrete lesdoelen werken zodat ze precies weten wát ze moeten leren, maar ook begrijpen waarom dat nodig is. Tussentijds meten ze vaker of hun leerlingen de lesstof begrijpen zonder dat een schriftelijke overhoring voor een cijfer nodig is. Het idee: de lessen moeten leuk worden, de motivatie van de leerlingen groter, de toetsdruk lager én de scholieren moeten weer bezig zijn met écht iets leren. Tientallen middelbare scholen experimenteren inmiddels met formatieve evaluatie; soms in één klas, soms door één docent en soms in de hele school. Bovendien is op alle middelbare scholen de discussie op gang gekomen over hoe ze afkomen van het toetsen om het toetsen. Deskundigen stellen dat de nieuwe manier van lesgeven het antwoord is op de 'doorgeslagen toetscultuur'. Als leerlingen beter weten wat ze moeten leren en al vóór een beslissend proefwerk weten wat ze niet snappen, kunnen ze makkelijker een goed cijfer scoren en verdwijnt de toetsstress. Leerlingen blij, ouders blij én docenten blij. ,,Blijf hoge verwachtingen stellen, maar geef leerlingen het vertrouwen dat ze fouten mogen maken. Dat zit er met continu toetsen voor een cijfer niet in. Dan moeten ze de hele tijd een marathon rennen, omdat de toets voor de deur staat. Terwijl leren tijd en oefening kost'', zegt Dominique Sluijsmans, lector professioneel beoordelen aan de Limburgse Hogeschool Zuyd. Op de scholen die zo werken, ziet Sluijsmans een andere houding van leerlingen: ze zijn minder gestresst, hebben meer plezier en zijn nieuwsgieriger. Omdat ze succes ervaren, vergroot ook hun motivatie om te blijven leren. Het Christelijk Lyceum Apeldoorn heeft ervoor gekozen niet in één keer te veel toetsen te schrappen. En dat bevalt deze leerlingen (en hun ouders) goed. ,,De ouders zijn er blij om dat we nog wel cijfers geven, want hoe weten ze anders waar hun kind staat? Een cultuuromslag bereik je niet zo maar'', zegt Bas Schotpoort, docent Nederlands. ,,En ook al hebben we nog steeds toetsen, grote winst is dat leerlingen zich er minder druk om maken. Als ik mijn klas vraag wanneer we een schriftelijke overhoring zullen doen, zeggen ze: maakt niet uit meneer. We kunnen het ook nu doen, want we snappen het wel.'' Maar wat doet deze school dan wezenlijk anders? Docent Schotpoort laat het zien tijdens één van zijn lessen aan klas h1b. Op het digibord start hij een quiz om de leerlingen voor te bereiden op een proefwerk over ontleden. In tien zinnen staat een zinsdeel onderstreept dat de leerlingen moeten benoemen. Op het digibord ziet Schotpoort hoe zijn klas het er vanaf brengt. ,,Zo jongens, we gaan lekker'', moedigt de docent aan. Ze staan op een goed percentage van 76. Al daalt de score vanaf dat moment naar 72 procent. Spannend Als alle dertig leerlingen de vragen hebben beantwoord, bespreekt hij zin voor zin klassikaal. Dat was in het begin spannend voor de leerlingen. Het is confronterend om en plein public te laten zien dat je als brugklasser niet alles snapt en goed kunt. Daarom zijn er strikte afspraken gemaakt: voor fouten hoeven de kinderen zich niet te schamen. Want juist aan die fouten kunnen de docenten zien welke leerling wat snapt, zonder dat er een toets aan te pas komt. De leerlingen die de quiz goed maakten, mogen uitleggen hoe zij ontleden zodat hun klasgenoten er iets van kunnen opsteken. De brugklassers die een vraag fout beantwoordden, verklaren hoe zij bij dat verkeerde antwoord uitkwamen. Zo krijgt de docent inzicht in hun logica, iets dat een toets nooit zal laten zien. Ook de leerlingen snappen waarom ze de mist ingingen. Zoals de 13-jarige Gwen Bogaart. Haar vinger schiet meerdere malen de lucht in bij de vraag wie een zin fout heeft. ,,Ik dacht dat ik het wel snapte, maar scoorde laag. Nu weet ik dat ik de regels nog moet leren.'' Zo komen de toetsen voor de leerlingen minder als een verrassing en verdwijnt de grootste stress. Doordat ze beter snappen wat ze hebben geleerd, beklijft de stof beter. Dat is voor de docenten óók leuker. In plaats van dat ze elke les hun standaard riedeltje afdraaien, laten ze de leerlingen meer zelf nadenken door continu vragen te stellen. Tussendoor hebben ze de kans om bij te sturen, iets dat bij een toets pas nodig blijkt als er een vette onvoldoende bovenaan het blaadje staat. Maar dan is het te laat, omdat het volgende hoofdstuk roept. Resultaten De eerste resultaten op het Christelijk Lyceum Apeldoorn zijn positief. De leerlingen zijn veel gemotiveerder en de cijfers worden voorzichtig iets beter. ,,Het is minder moeilijk om een goed cijfer te halen, omdat je beter weet wat je moet doen'', verklaart de 12-jarige Lynn van der Loo. Hoewel de onvoldoendes niet per se zijn verdwenen. Delano Dallinga (13) vertelt: ,,Ik vind het moeilijk om theorie te leren. Dan moet ik tussentijds meer doen, maar dat doe ik niet altijd. Ik geef het toe.'' Tsja, daarin is Schotpoort nuchter: ,,We proberen ze zoveel mogelijk te begeleiden en helpen, maar ze moeten zelf natuurlijk óók iets doen.\" Volgend schooljaar gaan de docenten door met de twee havo-klassen en hopen ze meer op de nieuwe manier te kunnen werken.", "published_at": "2019-04-08"}
{"id": 10791382, "title": "Het nieuwe roken. aan het werk", "text": "Psycholoog Thijs Launspach bindt de strijd aan met beroepsziekte nr. 1: burn-out. Elke maandag geeft hij zijn kijk op stress op het werk. Vandaag: minder zitten. Zitten is het nieuwe roken, u heeft het vast vaker gehoord. Althans, wat onze gezondheid betreft. Het is minder verslavend, en er zijn bij mijn weten weinig pubers die elkaar opjutten om voor het eerst een bank te proberen. Maar het is wel degelijk een gewoonte die slecht is voor je gezondheid: vandaar dus dat 'nieuwe roken'. Om te stoppen met deze verslaving aan de stoel worden volop alternatieven uitgeprobeerd. Zo zat ik zelf op kantoor op een soort grote skippybal, waardoor ik gedwongen werd om mijn zithouding actief te corrigeren. Dit hield ik vol totdat ik hoorde dat (ten onrechte!) het gerucht ging dat ik aambeien had, maar dat is een ander verhaal. Ik ken ook mensen met een sta-bureau en mensen die voor veel te veel geld een hometrainer onder hun werkplek hebben laten monteren. Er zijn bedrijven waar staand wordt vergaderd, of waar zelfs tijdens vergaderingen buikspieroefeningen worden gedaan. In het laatste geval schijnen de vergaderingen wel lekker snel klaar te zijn. Het kan nog makkelijker: probeer gewoon zo veel mogelijk tijd in je werkdag op je benen te staan. Loop langs het kantoor van die persoon die je anders een mail had gestuurd. IJsbeer tijdens een telefoontje met een cliënt. Maak tijdens een overleg een ommetje door het gebouw in plaats van dat je met een bekertje koffie aan een tafel zit. Of maak tijdens je lunchpauze een wandeling door een nabijgelegen parkje. Niet dat dit een wereldschokkend advies is, overigens. Ik zie rond het middaguur steeds vaker plukjes mensen door het park benen. Meestal in groepjes van vier of vijf, met een boterhammetje in de hand. Wandelen kent nog meer voordelen. Je bent even uit je vaste omgeving, en dat zorgt voor nieuwe inzichten. Je hebt de tijd om even echt na te denken. Je bloeddruk daalt. Je spieren ontspannen. Je verbrandt een paar van de calorieën van het broodje kroket dat je uit de cafetaria haalde. Je wordt er minder gestrest van, met name als je wandelt in de natuur in plaats van in een stedelijke omgeving. Natuurlijk zijn er ook nadelen. Het kan er een tikkeltje lullig uitzien. En als je even niet uitkijkt, sluit die ene vervelende collega zich aan 'omdat het nou eenmaal gezellig is'. Daarom zou ik zeggen: voel je niet verplicht om altijd met collega's te gaan wandelen. Behoud je het recht voor om in je eentje te lopen, als je dat prettiger vindt. Dat is pas écht rustgevend. Thijs Launspach is psycholoog en stress-expert. Hij schreef hierover het boek Fokking Druk (2018).", "published_at": "2019-04-08"}
{"id": 10791383, "title": "Oproep- en invalkrachten minst tevreden werknemers. Onderzoek Flexwerkers", "text": "Ze worstelen met onder meer werkdruk, een gebrek aan inkomsten en onzekerheid over het aantal uren. Oproep- en invalkrachten zijn steeds minder tevreden, zo blijkt uit onderzoek van TNO. TNO vroeg vaste medewerkers en flexkrachten (uitzendkrachten, medewerkers met een tijdelijk of nulurencontract en oproep- en invalkrachten) voor een onderzoek naar hoe tevreden zij zijn met hun werk. Bij de oproep- en invalkrachten blijkt de tevredenheid het laagst van allemaal én het meest gedaald: waar in 2007 nog 80 procent van hen tevreden was met het werk, was dat tien jaar later 73 procent. ,,Dat lijkt misschien niet heel laag'', zegt onderzoeker Sarike Verbiest. ,,Maar het liefst wil je dat iedereen tevreden is. En dan valt dit cijfer tegen.'' Volgens Verbiest moet er nader onderzoek worden gedaan naar de oorzaak van de daling. ,,Vergeleken met 2007 geeft de groep aan dat hun werk fysiek zwaarder is geworden. Ze moeten meer herhalende bewegingen maken, steeds hetzelfde werk doen. Bovendien zegt maar een derde van hen het eigen werktempo te kunnen bepalen. Die vrijheid is in tien jaar tijd afgenomen.'' Altijd druk Iraida Donk (35) werkt nu dertien jaar als oproepkracht achter de balie op Schiphol. Ze heeft het werk de afgelopen jaren zien veranderen. De werkdruk wordt steeds hoger, vertelt ze. ,,De vliegtuigen zijn groter en er kunnen meer passagiers in. Ook zijn er veel meer vluchten. Vroeger merkte je nog een duidelijk verschil tussen de drukke zomer en de wat rustiger winterperiode. Nu is het eigenlijk altijd druk. Maar het werk moeten we met hetzelfde aantal mensen doen.'' Vakbond FNV herkent het beeld van de worstelende oproep- en invalkracht. ,,De situatie voor deze werknemers is vaak schrijnend'', zegt Zakaria Boufangacha, coördinator arbeidsvoorwaardenbeleid van de FNV. ,,Werkgevers maken graag gebruik van opgeknipte contracten. Ze huren mensen in op oproepbasis voor een beperkt aantal uren, want dat is makkelijk met inroosteren.'' Dat levert echter flinke nadelen op voor de oproepkrachten zelf. ,,Zij moeten de hele week beschikbaar zijn voor weinig werk. Soms weten ze pas kort van tevoren wat hun rooster is. Ze hebben geen zekerheid.'' Donk stelt zich drie dagen per week beschikbaar voor werk op de luchthaven. Haar rooster voor de maand krijgt ze twee weken van tevoren. ,,Ik heb ook weleens te weinig werk. Dan sta ik ingeroosterd voor één dag in plaats van drie. Dat is wel vervelend. Soms kan ik een dag van tevoren nog extra werk regelen.'' Andersom wordt zij ook weleens op stel en sprong benaderd. ,,Dan bellen ze of ik morgen extra of langer kan werken. Vaak is dat wel onhandig. Ik heb soms ook gewoon plannen met het gezin, of een tandartsafspraak.'' Karig salaris Van haar salaris houdt Donk niet veel over. ,,Mijn loon is al tien jaar niet gestegen. Ik krijg 11,42 euro per uur. Daar komen nog vakantiegeld en toeslagen bij voor de uren die we vroeg in de ochtend en in de avond werken, maar zelfs dan is het echt niet veel. Ik kan dit werk alleen doen omdat ik in mijn gezin niet de hoofdkostwinner ben.'' 70 procent van de oproep- en invalkrachten is jong, tussen de 15 en 25 jaar, en doet het werk als bijbaantje. Dat leidt er volgens Verbiest nogal eens toe dat ze minder serieus worden genomen dan andere werknemers. ,,Er wordt dan gedacht: o, het is maar een bijbaantje, dus dan is het niet zo erg. Maar maakt dat het oké dat deze groep fysiek zo zwaar wordt belast en minder tevreden is over het werk?'' Boufangacha is stellig over de verantwoordelijkheid van de werkgever. ,,Bedrijven moeten niet alleen aan de centen denken. Als je als werkgever structureel werk kunt bieden, regel dat dan niet met oproepkrachten voor telkens maar een paar uur. Maak er één grote, eerlijke baan van.'' Ondanks alles geniet Donk van haar werk. ,,Ik vind het echt heel leuk. Maar als ik dit voor het geld moest doen, was ik allang weggeweest.''", "published_at": "2019-04-08"}
{"id": 10793680, "title": "Politie schiet 'doorgedraaide' aannemer in het been. arnhem honigkamp", "text": "De 55-jarige man die zaterdag ineen huis in Arnhem door de politie in het been werd geschoten, is aangehouden. De bewoonster weet nog steeds niet wat haar overkwam. Ze is nog helemaal van slag en heeft de hele nacht niet geslapen. Hoe had ze ook ooit kunnen bedenken dat de aannemer die bij haar thuis aan de slag is, door de politie zou worden neergeschoten? En toch is dat precies wat er zaterdag gebeurde bij haar voor de deur aan de Honigkamp in de Arnhemse wijk Presikhaaf. De vrouw wil haar naam niet noemen en op de foto gaan, nee, daar is geen denken aan. ,,Ik wil ook weten wat dit te betekenen heeft gehad'', zegt ze. In elk geval was ze zaterdag rustig thuis met haar zoon toen de bel ging, vertelt ze. Haar man was er niet. Voor de deur stond de 55-jarige Antilliaanse man uit Tilburg die ze zo goed kende: de aannemer die bezig is haar kleine doorzonwoning aan de achterkant uit te bouwen. ,,We waren niet helemaal tevreden'', vertelt de Arnhemse. ,,De bouw moet op 15 mei klaar zijn, maar de werkmannen komen soms niet opdagen. Ik krijg dan te horen dat de bestelde materialen nog niet binnen zijn. Dat kan zijn, maar die bouw moet wel op tijd af.'' Ruzie was er echter niet, benadrukt de vrouw. Zij kan dan ook niet verklaren waarom de man die bij haar voor de deur stond, razend was. En nog gekker: waarom hij zijn 86-jarige moeder bij zich had. ,,Hij leek wel onder invloed van drugs of zo, hij was totaal niet aanspreekbaar'', vertelt ze. ,,En wat hij riep, kon ik niet verstaan, want hij deed het in zijn eigen taal.\" Toch liet ze het tweetal binnen in de kamer. Daar bleek dat de woede van de in het Papiaments schreeuwende aannemer zich op zijn eigen moeder richtte, niet op haarzelf. ,,Toen pakte hij een mes uit de gereedschapskisten die bij ons in de kamer stonden en begon daar zijn moeder mee te bedreigen'', vertelt ze. ,,Het waren nota bene zijn eigen gereedschapskisten.'' De verschijning van het wapen was voor de Arnhemse het sein om naar de bovenverdieping te vluchten. Daar belde ze 112. Intussen ging haar gast beneden door met razen, hoewel hij zijn moeder niets aandeed. Na verloop van tijd arriveerde de politie in het steegje. De man begreep dat de agenten voor hem kwamen en liep naar buiten, nog altijd even buiten zinnen. Toen de agenten hem niet tot bedaren kregen, loste een van hen een waarschuwingsschot. En toen dat niets opleverde en de situatie bedreigend werd, schoot de agent hem in zijn been. De Tilburgers werd daarna door een ambulance naar het ziekenhuis vervoerd. Hij is gisteren aangehouden. Een dag later snapt de Arnhemse nog niet wat er aan de hand is geweest en waarom dit haar moest overkomen. ,,Het had niets met ons te maken'', concludeert ze. De politie onderzoekt de zaak en bekijkt of de agent het schot terecht heeft gelost.", "published_at": "2019-04-08"}
{"id": 10793681, "title": "'Doktersassistente, haal een mazelenprik'", "text": "Doktersassistentes in Den Haag en omstreken hebben een oproep gekregen van de GGD om zich te laten inenten tegen de mazelen. Aanleiding is de recente mazelenuitbraak op een kindercrèche in Den Haag. Het mazelenvaccin maakt sinds 1976 deel uit van het Rijksvaccinatieprogramma. De kans dat mazelenpatiënten op het spreekuur van de huisarts komen en medewerkers en personen in de wachtkamer besmetten is hoger dan anders. Mazelen is één van de meest besmettelijke ziektes. Behalve het vaccineren van nog niet ingeënt personeel in de huisartsenpraktijk, adviseren de GGD Haaglanden en RIVM bovendien om patiënten met symptomen van mazelen te weren op het spreekuur. Huisartsen doen er verstandig aan om deze mensen thuis te bezoeken om verdere verspreiding van de ziekte te voorkomen. Als de patiënt moet worden opgenomen, moet het ambulancepersoneel en het ziekenhuis onmiddellijk op de hoogte worden gebracht, aldus de GGD. Een van de bekendste symptomen van mazelen is de uitslag van de rode vlekjes op de huid, die ongeveer drie tot zeven dagen na de besmetting ontstaan. Meestal zijn deze als eerste te zien achter de oren, maar ze verspreiden zich over het hele lichaam. De tijd tussen het besmet raken en ziek worden van de mazelen is gemiddeld tien dagen. Tot nu toe zijn er vijftien ziektegevallen gemeld in Nederland. Dat is meer dan in dezelfde periode in de afgelopen jaren. Toen werden jaarlijks tien tot twintig gevallen van mazelen gemeld. De meeste patiënten hebben mazelen in het buitenland opgelopen. Niet alle doktersassistentes zullen zich hoeven laten vaccineren. Wie de mazelen al heeft gehad, of twee keer de bof-mazelen-rodehond vaccinatie heeft gehad, kan de ziekte niet opnieuw oplopen. Dit geldt ook voor mensen die geboren zijn vóór 1965. Zij hebben vaak de virusinfectie al gehad en zijn voldoende beschermd. Het mazelenvaccin maakt sinds 1976 deel uit van het Rijksvaccinatieprogramma. Niezen Mazelen is een zeer besmettelijke ziekte, die wordt overgedragen van mens tot mens door het hoesten, niezen of uitademen van vocht. De laatste mazelenepidemie in ons land was in 2013 en 2014. Daarbij overleed zeker één Nederlander. 10 1976 De tijd tussen besmet raken en ziek worden is gemiddeld tien dagen.", "published_at": "2019-04-08"}
{"id": 10793683, "title": "Hartje. Column Thomas verbogt", "text": "Wat ik jammer vind, is dat iets van belang al zo ruim van tevoren wordt aangekondigd. Ik heb het niet over grote gebeurtenissen in de grote wereld, maar wat in de media valt te beleven. Een onthullende documentaire wordt voor uitzending in minstens twee praatprogramma's behandeld. Ik noem maar wat. Zelf hecht ik eraan vól verrast te worden. Dan heeft de verrassing ook meer zeggingskracht. Zo wist ik paar weken geleden al dat er in de Donald Duck 'een lesbisch stel' zou figureren. Een meisje had begin dit jaar in het Jeugdjournaal geklaagd dat er nooit homoseksuele ouders in Duckstad te zien waren. De makers van het vrolijke weekblad trokken zich dat aan en beloofden beterschap. Ik nam er kennis van, maar sloeg de informatie niet op. Ik lees al een jaar of zestig iedere week de Donald Duck, een van mijn vensters op de wereld. Donderdag viel nummer 15 van dit jaar op de mat. Kijk ik ook altijd naar, naar het weeknummer, en donderdag besefte ik dat het jaar begint op te schieten, een kleine gedachte, maar die mogen er ook zijn. Als kind las ik het blad altijd meteen. Nu ik al een tijdje geen kind meer ben, stel ik het uit. Ik ga ervoor zitten nadat ik hard aan iets gewerkt heb, ik moet het verdiend hebben. En pas op bladzijde 41 schoot me het lesbische stel te binnen, want het zat daar te eten op een terras. Tussen de twee vrouwen was een hartje getekend. Ik wilde er iets over denken, maar deed dat niet. Wel keek ik naar Donald. Die lag ongemakkelijk in een winkelwagentje dat in razende vaart een helling af sjeesde, richting terras. Daarvan zou binnen een paar seconden niets overblijven. Ja, wanorde en leegte. Misschien moet bij M of Jinek besproken worden of dit een statement is.", "published_at": "2019-04-08"}
{"id": 10793685, "title": "Ex-adjunct Ton Notten overleden. DOETINCHEM", "text": "Ton Notten, voormalig adjunct-hoofdredacteur van De Gelderlander en oud-chef van de edities Achterhoek en Liemers van deze krant, is gisterochtend in zijn woning in Doetinchem overleden. Hij was sinds enkele maanden ernstig ziek. Notten was ook hoofdredacteur van Kronyck, het tijdschrift van de Historische Kring Deutekom. Notten werd 82 jaar.", "published_at": "2019-04-08"}
{"id": 10793686, "title": "Nachttrein naar Achterhoek succes. ARNHEM", "text": "De Daybreaker, de nieuwe nachttrein tussen Arnhem en Doetinchem, was in het eerste weekend meteen een succes. In de nacht van zaterdag op zondag rijden de komende drie maanden als proef twee treinen van Arnhem naar Doetinchem. Ze stoppen ook op alle tussenliggende stations. De trein van 04.30 uur zat vrijwel vol, die van 05.30 was minder vol.", "published_at": "2019-04-08"}
{"id": 10793687, "title": "Minder toetsen in het voortgezet onderwijs", "text": "Middelbare scholen willen het aantal toetsen drastisch verminderen. Ze gaan de 'doorgeslagen toetscultuur' en de stress die daardoor ontstaat bij leerlingen aanpakken door prestaties in de gaten te houden met een nieuwe manier van lesgeven. ,,In het voortgezet onderwijs ervaren leerlingen een hordenrace, waarin ze van toets naar toets hollen'', zegt Dominique Sluijsmans, lector professioneel beoordelen aan de Limburgse Hogeschool Zuyd. Met als gevolg dat ze alleen in beweging komen als ze weten dat een opdracht voor een cijfer is. ,,Dat is waar leerlingen vooral mee bezig zijn. Daarmee stimuleren we vooral het kortetermijneffect, we hebben geen idee of de stof beklijft.'' De nieuwe lesmethode wordt ook wel formatieve evaluatie genoemd. Leraren geven minder tussentijdse overhoringen om te beoordelen wat hun leerlingen begrijpen, maar toetsen dat met bijvoorbeeld quizzen, klassikale projecten of door vragen te stellen zonder dat daar een cijfer aan is gekoppeld. Het voordeel is dat leerlingen beter weten wat ze moeten leren, docenten tussentijds kunnen bijsturen als ze iets niet snappen en de scholieren gemotiveerder zijn. Tientallen middelbare scholen experimenteren ermee; soms in een klas en soms op de hele school. Bovendien is op alle middelbare scholen de discussie op gang gekomen over hoe ze afkomen van het toetsen om het toetsen. P7", "published_at": "2019-04-08"}
{"id": 10793689, "title": "Nard Kwast: even slikken na tweede plaats", "text": "Nard Kwast uit Apeldoorn is de op een na beste amateurschilder van ons land. De 46-jarige deelnemer van de populaire tv-serie 'Project Rembrandt' werd het gisteravond net niet. Kwast, werkzaam bij de gemeente Arnhem, eindigde in de finale achter de 21-jarige Sebas Groot, de Noord-Hollandse student kunstgeschiedenis. Kwast: ,,Je bent zo dichtbij en ik kreeg alleen maar goede kritieken. Het was spannend. Het publiek gaf Sebas en mij nagenoeg evenveel stemmen, maar uiteindelijk koos de vakjury voor zijn werk. Omdat het iets meer vernieuwend was, zo begrijp ik. Jammer, ik moest echt even slikken. Maar dat gevoel was snel weg, hoor.'' Kwast won de technische opdracht, het naschilderen van Rembrandts Zelfportret als de apostel Paulus. Daarvoor brachten de vier finalisten een etmaal door in het Rijksmuseum. Slapen deed Kwast er niet. ,,Ik heb amper een oog dicht gedaan, het was zo bijzonder. Bizar ook. En dan win je ook nog. Wat wil je nog meer, dacht ik bij mezelf. En zo voelt het nu ook. Het is heel mooi om dit alles mee te maken. Wie kan nu zeggen dat ie 24 uur in het Rijksmuseum is geweest?'' Naast de technische opdracht moesten de kandidaten een eigen werk afleveren. Kwast koos voor het thema 'nieuw begin'. ,,Ik heb mijn vader afgebeeld. Hij verbrandt brieven in de open haard in mijn huis. Soms moet je dingen wegdoen om ruimte te maken voor nieuwe dingen. Mijn zoon staat achter mijn vader. Het leverde net een paar stemmen te weinig op, maar ik ben er zelf heel blij mee. De jury was vol lof over het verhaal en de techniek. Dat steek ik dan maar weer mooi in mijn zak. Ik wil zo graag schilderen maar soms denk ik te veel na. Ik moet gewoon doen. Als ik vroeger een portret schilderde, maakte ik altijd eerst een foto. Nu weet ik dat ik het zonder kan. Het moet uit mijzelf komen.'' Vandaag gaat hij weer werken, op het gemeentekantoor in Arnhem. ,,Business as usual, maar ook weer niet. Want dit pakt niemand me af. Ik ga nog heel veel mooie dingen maken.''", "published_at": "2019-04-08"}
{"id": 10793946, "title": "Nachtwacht: 'Nijmegen, de mensen, de stad'. Kunstwerk nachtwacht", "text": "De Nijmeegse Nachtwacht is onthuld. Gisteren zagen zo'n vierhonderd bezoekers, voornamelijk Nijmegenaren, hoe burgemeester Hubert Bruls het verhullende doek van het monumentale tekenwerk haalde. Kunstenaar Sven Hoekstra maakte ook de officiële naam bekend: 'Nijmegen, de mensen, de stad'. Wie staat er op en wie had er eigenlijk ook bij gemoeten? Sinds kunstenaar Sven Hoekstra aankondigde een nieuw prominentenwerk te gaan maken, met daarop 25 bekende Nijmegenaren, is hij daarover veelvuldig aan zijn jasje getrokken. Zelfs gisteren bij de onthulling gingen veel gesprekken daarover. Bij zijn keuze liet hij zich bijstaan door vertegenwoordigers van galerie Intermedi-Art en De Gelderlander. De selectie is zelfs mede tot stand gekomen met inspraak van de lezers van De Gelderlander. De redactie werd overspoeld met meer dan honderd verschillende suggesties. Belangrijk criterium: kandidaten moeten de stad kleur geven en een ambassadeur zijn voor Nijmegen. Er is extra welwillend naar vrouwen gekeken, omdat die sterk ondervertegenwoordigd waren. Op het kunstwerk staan acht vrouwen en zeventien mannen. Twintig prominenten zijn geselecteerd door de kleine Nachtwacht-commissie, vijf zijn gekozen door de lezers van De Gelderlander. Tot die laatste groep behoren Vierdaagse-recordhouder Bert van der Lans, De Gelderlander-journalist Rob Jaspers, Radboud-historica Dolly Verhoeven, soapschrijver en -componist Leo van Stijn en beeldend kunstenaar Diederik Grootjans. Enkele namen die veelvuldig zijn genoemd, staan toch niet op het kunstwerk. Enkele gegadigden hebben bedankt voor de eer. Het moeten ook allemaal levende personen zijn. Verder zijn alle bekende Nijmegenaren afgevallen die op het eerdere prominentenschilderij van Hoekstra uit 1998 figureerden. Op één na: Frank Boeijen heeft ook nu weer een plek gekregen, simpelweg omdat Hoekstra niet om hem heen kon. Het prominentenwerk 'Nijmegen, de mensen, de stad' (de Nijmeegse Nachtwacht) is tot en met 28 april te zien op het koor van de Stevenskerk. Daar is nog meer recent tekenwerk van kunstenaar Sven Hoekstra te zien. Vanaf begin mei hangt het stuk van 122 bij 244 centimeter met twee zijpanelen tijdelijk in de hal van het Nijmeegse stadhuis.", "published_at": "2019-04-08"}
{"id": 10793953, "title": "Buiten sporten in outdoor sportpark in Goffertpark", "text": "Tegenover openluchtbad De Goffert in het Goffertpark wordt volop gewerkt aan een nieuw buitensportpark. Het initiatief komt van de broers Michael en Yannick Woerdman, in samenwerking met de gemeente Nijmegen. Het sportpark staat helemaal in het teken van Calisthenics. Dat is een vorm van outdoor fitness, waarbij turn- en fitnessoefeningen gecombineerd worden voor het trainen van fitness, kracht en flexibiliteit. ,,Er zijn in Nijmegen niet veel plekken waar je buiten kunt sporten en daar wilden wij verandering in brengen\", zegt Michael Woerdman. ,,De gemeente heeft ons goed geholpen bij het realiseren van het sportpark. Ze heeft ons financieel bijgestaan en in contact gebracht met ontwikkelaars.\" Outdoor Calisthenics is in opkomst in de Nederlandse sportwereld. In Nederland zijn er nu zo rond de 75 outdoor sportparken. In Nijmegen hebben de sportvelden van Brakkenstein een outdoorsportpark en in Lindenholt er ook een. Michael en Yannick zijn allebei fanatieke Calisthenicssporters. ,,We komen eigenlijk uit de sportschool, maar we wilden graag buiten sporten. Daardoor zijn we aan de slag gegaan met Calisthenics'', zegt Yannick Woerdman. ,,We trainen vaak in het outdoorsportpark aan de Drieskensacker in Lindenholt.\" Michael en Yannick hebben in deze sport hun passie gevonden. ,,De sporters die dit doen praten en helpen elkaar tijdens. De openheid van de sport past bij ons'', vertelt Michael Woerdman. Begin april is het sportpark af. Wanneer het sportpark opent, is nog niet helemaal zeker. Na de opening geven de twee broers drie maanden lang, iedere week, gratis clinics over hoe je verantwoord sport in het sportpark.", "published_at": "2019-04-08"}
{"id": 10793964, "title": "Erasmusrotonde moet snel anders", "text": "De redelijk nieuwe rotonde Heyendaalseweg en Erasmuslaan blijft een black spot op de campus. De Radboud Universiteit vraagt de gemeente om die snel aan te passen. Het openbaar vervoer, de buslijnen van Breng, worden ernstig gehinderd omdat fietsers er voorrang hebben, aldus het universiteitsbestuur. Maar ook voor fietsers is de situatie gevaarlijk. Er gebeuren regelmatig ongelukken en nog vaker gaat het maar net goed. Die 'narrow escapes' zorgen volgens de Radboud voor een 'groot onveiligheidsgevoel'. 'We verzoeken met nadruk de verkeersafwikkeling op deze rotonde te analyseren', schrijft het college van bestuur in een brandbrief aan de gemeente Nijmegen. Het is veel drukker geworden op de Heyendaalseweg en Erasmuslaan en daarom voldoet de huidige inrichting niet meer, vindt de universiteit. Zij stelt voor om een fietspad twee richtingen op te realiseren aan de zijde van het Radboudziekenhuis. Fietsers die vanaf de Erasmuslaan komen hoeven de rotonde dan niet meer te ronden maar kunnen meteen links af slaan. Richting sportcomplex zou de Heyendaalaeweg een verhoogd erf kunnen worden, waar de auto te gast is. De gemeente erkent de problemen maar denkt dat de oplossingen die de Radboud Universiteit aandraagt het niet veiliger maken. 'Het is duidelijk dat er op basis van de campuspartners en andere gebruikers aanleiding is om deze rotonde en de aanvoerroutes opnieuw te bestuderen', antwoordt Nijmegen. Zij stelt voor om nog voor de zomer een brainstormsessie te beleggen om ideeën te bespreken. In de brandbrief wijst de universiteit ook op de gevaarlijke situatie op de Driehuizerweg. Het eigen deel heeft de Radboud zelf helemaal vernieuw en hersteld, maar 'het wegdeel langs Park Brakkenstein voldoet in geen enkel opzicht meer'. Het asfalt is slecht onderhouden, de verlichting voldoet niet, er is geen trottoir en 'voor fietsers is het een gevaarlijk tracé'. De gemeente belooft te kijken of er iets aan die weg gedaan kan worden bij de aanpak van Park Brakkenstein. Ook wil Nijmegen voor de zomer een meerjarenprogramma presenteren voor de bereikbaarheid van de campus.", "published_at": "2019-04-08"}
{"id": 10794132, "title": "Discipline moet NEC uit kelder gaan helpen", "text": "Interim-trainer Ron de Groot trekt de teugels aan bij crisisclub NEC. Door duidelijke afspraken moet de eerstedivisionist vanavond tegen Jong PSV de eerste stap richting nacompetitie zetten. Discipline, hard werken en afspraken nakomen. Dat moet de rust brengen die leidt tot resultaten bij crisisclub NEC. Daar heeft tussenpaus Ron de Groot bij de spelers van NEC de afgelopen dagen op gehamerd. ,,Duidelijker kan ik niet zijn.'' De clubicoon krijgt daarbij de steun van Rogier Meijer en Adrie Bogers. Het driemanschap dat de club naar de nacompetitie moet leiden, na het gedwongen afscheid dinsdag van hoofdtrainer Jack de Gier en assistent Patrick Pothuizen. De Groot: ,,We zitten er met zijn drieën bovenop. We hebben regels en afspraken, buiten en binnen het veld. Dat maak ik tijdens de training ook duidelijk aan de spelers.'' De voormalig NEC-speler waakt ervoor zijn aanpak te vergelijken met die van zijn voorganger. ,,Iedereen doet het op zijn eigen manier. Of de spelers dat nodig hadden, kun je het beste aan hen vragen.'' Spits Ferdy Druijf merkt dat de nieuwe trainers vaker en feller coachen. Ze eisen meer tijdens de training van de spelers. ,,Dat is alleen maar goed. De trainers zitten er kort op. Misschien is dat voor ons wel belangrijk. Ik kan nu nog niet zeggen of het daar aan ontbrak. Dat gaan we de komende weken zien. De oefeningen zijn ook anders. Het is belangrijk dat ze het anders aanpakken, want we konden niet op dezelfde manier door.'' Compacter Het driemanschap heeft de spelers ook duidelijkheid gegeven over de speelstijl. ,,We willen verdedigend beter staan: compacter'', vertelt De Groot. ,,We willen mogelijkheden creëren achter de laatste linie van Jong PSV. In balbezit moeten we durven voetballen. Niet alleen ballen lang peren. Van achteruit proberen te voetballen, een vrije man creëren, van kant wisselen en met tempo spelen, maar daarvoor is wel vertrouwen nodig.'' De ervaren trainer, die aan zijn vijfde interimklus bij de Gelderse club is begonnen, weet dat hem een zware opdracht wacht. Met één wedstrijd minder gespeeld, staan de Nijmegenaren vijftiende. Om een ticket voor de nacompetitie te bemachtigen, moet NEC in zes duels een gat van vijf punten overbruggen en minimaal vier clubs voorbij op de ranglijst. Volgens De Groot is het uitwedstrijd tegen Jong PSV echter niet de laatste kans. ,,Het is een zware kluif, maar het is pas over als je in de laatste wedstrijd vier punten moet halen.''", "published_at": "2019-04-08"}
{"id": 10796556, "title": "Haftar rukt op naar Tripoli. Generaal eist de macht op en zegt dat hij de enige is die gezag kan herstellen", "text": "Libië gaat gebukt onder zware gevechten tussen rivaliserende milities. Ten minste vijftig mensen zijn daarbij omgekomen. Duizenden zijn op de vlucht geslagen. 1 Wat is er aan de hand? De oplaaiende machtsstrijd van zwaarbewapende milities in Libië dreigt het land in een nog grotere chaos te storten. Het Libische Nationale Leger, geleid door Khalifa Haftar, rukt vanuit het oosten op in de richting van de hoofdstad, Tripoli. Hij eist de macht op omdat hij 'de enige is die het centraal gezag kan herstellen'. De in Tripoli gevestigde overgangsregering en de milities die haar steunen, willen daar niets van weten. Premier Fayez Sarraj probeert sinds 2015 met steun van de Verenigde Naties het land te herenigen, maar slaagt daar nauwelijks in door fors verzet van facties en stammen. Haftars troepen staan inmiddels op 24 kilometer van Tripoli. Het oorlogsgeweld is in de hoofdstad te horen. 2 Hoe heeft het zover kunnen komen? Libië is al acht jaar een zogeheten 'failed state', een mislukte staat, waar het centraal gezag nauwelijks verder reikt dan de hoofdstad Tripoli. In februari 2011 kwam de bevolking, geïnspireerd door de Arabische Lente, in opstand tegen Moammar Khaddafi. De dictator stuurde tanks de straat op en dreigde met een bloedbad. Dat was voor de Navo, met voorop lidstaat Frankrijk, de aanleiding om tussenbeide te komen. Het bondgenootschap bombardeerde Khaddafi's troepen en hielp rebellen bij hun offensief. In oktober werd Khaddafi in Sirte gevangengenomen en vermoord en kwam er een einde aan zijn regime. Sindsdien strijden milities om de macht en beheren zij ieder een eigen deel van de uiteengevallen staat. 3 Wie is Khalifa Haftar? Khalifa Haftar is een oude strijdmakker van Moammar Khaddafi. Hij hielp hem bij diens coup in 1969 waarmee de monarchie ten val werd gebracht. Hij maakte snel carrière in het leger. De veldmaarschalk leidde de Libische strijdkrachten in de Arabisch-Israëlische oorlog in 1973. Zijn reputatie ging aan diggelen door de dramatische nederlaag van Libië in de oorlog met Tsjaad in de jaren 80. Hij liep over naar de oppositie. Meerdere pogingen om de macht te grijpen, mislukten. Hij leefde daarna twintig jaar in ballingschap in de VS. Haftar keerde in 2011 terug om leiding te geven aan de opstand tegen Khaddafi. Na diens val creëerde hij in Oost-Libië zijn eigen machtsbasis ten koste van militant islamitische groepen. Olie-installaties zorgden voor inkomsten. 4 Hoe reageert het buitenland? De Verenigde Naties proberen een geweldsuitbarsting te voorkomen. De VN- Veiligheidsraad roept Khalifa Haftar op zijn offensief tot staan te brengen. Tot nu toe tevergeefs. VN-gezant Ghassan Salame werkt koortsachtig aan de organisatie van een 'nationale conferentie', die zou moeten leiden tot een bestand, een vredesakkoord en nationale verkiezingen. De beschuldigingen gaan over en weer. Volgens Aguila Saleh, voorzitter van het parlement dat in Oost-Libië resideert, zegt vanuit Caïro (Egypte) dat Haftars troepen maar één doel hebben: 'de bevrijding van Tripoli van milities die de hoofdstad in gijzeling houden'. De overgangsregering wordt gesteund door Turkije en Qatar, Khalifa Haftar door Egypte en de Verenigde Arabische Emiraten. Rusland opereert onder de VN-vlag, maar zou ook een voorkeur voor hem hebben. Volgens het Witte Huis 'is er geen militaire oplossing voor alle problemen in Libië'. 5 Hoe gevaarlijk is de chaos voor Europa? Als Libië vervalt in een bloedige burgeroorlog zijn er geen zaken te doen met het land en bestaan alle gemaakte afspraken alleen op papier. Daartoe behoort ook de overeenkomst met de Europese Unie over het beteugelen van de vluchtelingenstromen uit Afrika, in ruil voor financiële steun. De kans bestaat dat het aantal mensen dat vanuit Libië de Middellandse Zee wil oversteken, weer zal toenemen. Landen die militair aanwezig waren in Libië, hebben hun troepen geevacueerd. Daartoe behoren Indiase blauwhelmen en Amerikaanse soldaten die milities helpen in de strijd tegen strijders van Islamitische Staat en al-Qaeda. Gevreesd wordt dat de extremisten de toenemende chaos zullen aangrijpen om weer op krachten te komen.", "published_at": "2019-04-09"}
{"id": 10798624, "title": "Erdogan wijt nederlaag aan 'georganiseerde misdaad'. Verlies in 'zijn' hoofdstad Istanboel zit Turkse president niet lekker", "text": "President Erdogan van Turkije blijft zich verzetten tegen de eerste nederlaag in een kwarteeuw die zijn AK partij leed bij de burgemeestersverkiezingen in Istanboel. Hij wijt de verrassende overwinning van de linkse Ekrem Imamoglu in 'zijn stad' aan wat hij 'georganiseerde misdaad' noemt. Volgens de verbale tegenaanval van Erdogan ging het niet om een paar onregelmatigheden. ,,Bijna alles was onregelmatig''. Hij had het over 'spookkiezers', Turken die waren geregistreerd in leegstaande appartementen. Er zouden op video ook bewijzen zijn dat er is gesjoemeld. De president benadrukte dat niemand de overwinning kan claimen met een verschil van 13.000 tot 14.000 stemmen. Een week geleden claimde zijn kandiaat, Binali Yildirim, echter de winst in Istanboel bij een voorsprong van 3000 stemmen, toen 99 procent was geteld. Ekrem Imamoglu, de onofficiële winnaar in de economische hoofdstad van Turkije, diende Erdogan meteen van repliek. ,,Hoe komt het dat het verkiezingssysteem dat je gisteren nog aanprees als het veiligste ter wereld, resulteerde in de meest omstreden verkiezing van Turkije?'' Respect Ook oppositieleider Meral Aksener, die een lijstverbinding was aangegaan met Imamoglu's Republikeinse Volkspartij (CHP), haalde uit naar Erdogan. ,,Deze heilige natie zal hem dit gebrek aan respect voor de nationale wil niet vergeven.'' Diverse regeringsgezinde media maken de historische overwinning van de oppositie zwart als een 'stembus-coup', gepleegd door restanten van de Gülenbeweging. De leider van de ultranationalistische partij van de Grijze Wolven, Devlet Bahceli, eist onderzoek naar de 'ware motieven van de waarnemers in de stembureaus, om te achterhalen of ze voor de PKK of de Gülenisten werkten'. Ibrahim Karagül, hoofdredacteur van de krant Yeni Shafak, en een van de favoriete journalisten van Erdogan, pleit voor nieuwe verkiezingen in Istanboel, aangezien de overwinning van de oppositie het resultaat zou zijn van een 'interventie die in het grootste geheim werd bekokstoofd'. ,,Dat is een onbetwistbaar feit. Voorzitters van stembureaus bereidden alles voor, van bemoeienis met de kieslijsten tot en met de samenwerking tussen kaderleden van terroristische organisaties als Gülenisten en PKK.'' Volgens onofficiële resultaten is de voorsprong van CHP-kandidaat Imamoglu na hertelling van 92 procent van de eerder als ongeldig aangemerkte stembiljetten geslonken van 29.000 tot 15.702 stemmen. Het verschil is maar 0,2 procent van de 8,5 miljoen uitgebrachte stemmen. Erdogan wees er op dat er in de Verenigde Staten automatisch nieuwe verkiezingen worden uitgeschreven, wanneer de marge tussen winnaar en verliezer minder is dan 1 procent. Daarmee impliceerde hij dat hij in Istanboel nieuwe verkiezingen wil. Kiesraad Het laatste woord daarover is aan de Kiesraad. Die heeft geen reputatie van onpartijdigheid. Verzoeken van regeringspartij AKP voor een hertelling werden in 86 procent van de gevallen ingewilligd, maar slechts bij 12 procent van oppositiepartij CHP, en geen enkele van de pro-Koerdische HDP. Volgens HDP-parlementslid Garo Paylan 'meten ze met twee maten'. De gedragscode die Erdogan voor Istanboel eist, geldt niet wanneer diens AKP met een klein verschil wint in andere gemeenten. Zo won de AKP in de stad Mus de burgemeestersverkiezingen met een voorsprong van 538 stemmen op de HDP-kandidaat. In het kiesdistrict Malazgirt in Mus kreeg de AKP slechts drie stemmen meer dan de HDP. De Kiesraad wees verzoeken om hertellingen af.", "published_at": "2019-04-09"}
{"id": 10795286, "title": "Allemaal Nederlanders. Polarisatie: 'Turken' en 'Marokkanen' zijn ook landgenoten", "text": "De polarisatie over moslims leidt de aandacht af van de collectieve ethiek die in Nederland ontstaat, aldus drie antropologen en filosofen. Wat hebben Marokkanen en Turken gemeen? De reflex bij velen is om te antwoorden dat ze moslims zijn. Daaropvolgend gaat men ervan uit dat dit bepalend is voor hun ethische smaak met betrekking tot het goede leven. Frappant is dat zowel mensen die op traditionele linkse partijen stemmen als mensen die rechts stemmen deze reflex hebben. Dit zie je ook als je kort onderzoek doet op de Twitter- en Facebookaccounts van linkse en rechtse activisten. Traditioneel links maakt zich druk om de hetze tegen moslims in ons land. De bestorming van het huis van een Marokkaans gezin in Urk, waarbij volgens de lokale media racistische leuzen werden gescandeerd, is volgens hen symbolisch voor de groeiende islamofobie in de westerse wereld. De schietpartij in Nieuw Zeeland zien zij als de meest recente uiting daarvan. Erger vindt traditioneel links de verharding in Den Haag waar het bon ton is geworden dat mannelijke, en zo nu en dan vrouwelijke politici, met een grote mond alle Marokkanen en Turken over één kam scheren. Dit alles, waarschuwen zij, leidt ertoe dat de ethische smaak van deze moslims meer richting fundamentalistische versies van hun geloof keert; een ramp voor ons multicultureel Nederland en de zoektocht naar een collectief beeld van het goede leven. Politieke correctheid Nederlanders die zich identificeren met (traditionele en nieuwe) rechtse partijen vinden de argumenten van traditioneel links flauwekul. Zij reageren dat moslims er ook wat van kunnen. Ze hebben het over Marokkaanse jongens die een macho-opvoeding krijgen, straten terroriseren, homo's treiteren en meiden voor hoer uitschelden. Ze benoemen verder hoe Turken in steden als Rotterdam zich laten leiden door een dictator in Turkije. En dan nog Utrecht. Ja, zeggen ze, de dader in Utrecht, al is hij gek en crimineel, hij is een Turk die Allahoe akbar riep nadat hij onschuldige levens nam. Zij waarschuwen dat de tijd van politieke correctheid voorbij is. Alleen door de dingen te benoemen, en de perversie die mogelijk wordt gemaakt door het geloof aan te pakken, kunnen we komen tot een collectief beeld van het goede leven. Het zou enige troost en hoop bieden als sociaalwetenschappelijk Nederland een genuanceerder beeld liet zien. Helaas dit is niet het geval. Ook hier zien we de dominantie van het traditioneel links-rechtsdenken terug. Uitzonderingen daargelaten komt men zelden een sociologisch artikel tegen waarin Marokkanen en Turken niet als geproblematiseerde moslims of moslims met sociale problemen worden gekenschetst. Wat dit sombere beeld, hoe realistisch het ook moge zijn, ons niet genoeg laat zien is dat we niet te maken hebben met Marokkanen en Turken, want die wonen in Marokko en Turkije. Iemand die met een 21ste-eeuwse linkse bril kijkt waarbij men daadwerkelijk niet meer impliciet denkt in termen van autochtonen en allochtonen weet dat we eigenlijk te maken hebben met Nederlanders van Turkse en Marokkaanse komaf. Nederlanders dus. Nederlanders met een ethische smaak in ontwikkeling, zoals alle Nederlanders een ethische smaak hebben die ingegeven wordt door een seculier of religieus geloof en etnische voorkeuren, maar ook door klasse, vriendenkring, levensstijl, consumptiegedrag, populaire cultuur, scholing, beroep en ga zo maar door. Door al deze bronnen in ons sterk gebureaucratiseerde land, waar sociale isolatie vrijwel onmogelijk is, zijn de scheidingslijnen tussen etnische groepen in Nederland poreus. Wie goed kijkt, ondanks de polarisatie waar de stemmen van traditioneel links en rechts ons op attenderen, ziet dat alle ethische smaken in ons land langzamerhand vormgeven aan een collectief idee van wat een goed leven inhoudt. Artikel 1 Gemakshalve kunnen we het hebben over Nederlanders van Turkse en Marokkaanse komaf, in werkelijkheid zien we dat velen van hen ook een normen-en-waardenstelsel koesteren dat zich baseert op de pijlers van Artikel 1 van de grondwet, respect voor de rechtsstaat, zorg voor het milieu, een rechtvaardige verdeling van de welvaart en de motivatie om te werken aan een Nederland waar ieder individu zich mag ontplooien. Dit is het Nederland waar we aan zouden moeten bijdragen. Francio Guadeloupe (universitair docent antropologie aan de UvA, hoogleraar aan de Universiteit van Sint Maarten), Khadija al Mourabit (filosoof, UvA), Vincent de Rooij, (universitair hoofddocent antropologie, UvA).", "published_at": "2019-04-08"}
{"id": 10795291, "title": ". Brieven", "text": "Scooters Vandaag verruilen in Amsterdam 37.000(!) snorscooterrijders verplicht het fietspad voor de hoofdweg binnen de ring van Amsterdam. 37.000 snorscooteraars, veelal op zomerbandjes, met beregende windschermen, in het donker. Vaak voeren ze beroerde verlichting. Ze rijden geregeld met koptelefoons op. Met geen of fout afgestelde spiegels. Velen zijn zeer onervaren en rijden écht maximaal 25 kilometer per uur. Gebruiken zelden richtingaanwijzers. En dat op wegen waar inhalen door overig (snel)verkeer onmogelijk is. En daar komen straks nog eens honderden Biro's en Canta's bij. Ik ben benieuwd bij welk aantal dodelijke slachtoffers PvdA-wethouder Sharon Dijksma van Verkeer zich ongemakkelijk gaat voelen. Leo Weusten, Amsterdam Bomenkap En weer gaat de gemeente bomen kappen. Nu zijn het weer de Canadese populieren die het verbruid hebben (Het Parool, zaterdag) . Natuurlijk leveren bomen soms gevaar op en daar moet de gemeente tegen optreden, maar parken en boomsingels honderd procent gevaarloos maken kan niet. Juist Canadese populieren zijn bijzonder waardevol, in ecologisch opzicht en in esthetisch opzicht. Oudere en dikke populieren met stervend hout en zware schorsplanten zijn een waardevol element voor insecten en vogels. En met zijn vele groen koelt zo'n populier de stad en zuivert die de lucht. Bovendien zijn het in onze Amsterdamse parken de grootste, hoogste en mooiste bomen. Gevaren kunnen soms bedwongen worden door selectieve snoei van zware takken, boven bijvoorbeeld fietspaden. En waarom ze niet herplant kunnen worden, is helemaal onduidelijk. Er zijn tal van plekken waar 'gevaarloze' herplant mogelijk is. Zoals langs sloten achteraf, aan de publieksluwe kant van boomsingels of midden in boomgroepen in parken. Kortom, de populier is helemaal geen gevaarlijke boom, maar we moeten er wel een goede plaats voor vinden in de stad. En dan vormen zij zelfs een sieraad voor Amsterdam - en nog een nuttig sieraad ook. Helaas kunnen wij met zulke grieven nauwelijks bij de gemeente terecht. Ervaring heeft mij, en vele anderen, geleerd dat pogingen tot inspraak en pogingen om als betrokken, geïnformeerde burger mee te denken, vrijwel altijd tot niets leiden. Op groen gebied handelt de gemeente Amsterdam vooral op eigen houtje en de burger heeft het nakijken. Hier ligt een grote uitdaging voor ons nog nieuwe en groene(!) stadsbestuur. We moeten er samen toch wat moois van kunnen maken. Arend Wakker, Amsterdam Vervuiling Zaterdag stond er in PS een boeiend artikel over Roebyem Anders en haar activiteiten om middels zonnepanelen de vervuilende energie en de klimaatvervuiling te bestrijden. Een loffelijk streven. Maar als je tegelijkertijd leest hoe taalvervuilend mevrouw Anders bezig is door overbodig Engels in haar Nederlands te vervlechten, vraag ik me af hoe oprecht die zorgen om onze samenleving wel zijn. Waarom zou natuurvervuiling boven cultuurvervuiling moeten staan? Kees Ruig, Malden", "published_at": "2019-04-08"}
{"id": 10795292, "title": "Hein de Kort", "text": "Kennismakingsborrel met de buren: lang en vervelend", "published_at": "2019-04-08"}
{"id": 10795293, "title": "Uitgeloot? Geef je dromen niet op!", "text": "Als vader van drie Amsterdamse kinderen heb ook ik het allemaal meegemaakt: de reacties van andere ouders op het schoolplein op de uitslag van de Cito-scores (waarbij we bij het vwo-advies van twee van onze kinderen meestal te horen kregen 'o, wat goed', alsof dit een prestatie van het kind zelf was) tot en met het stille, meelijwekkende zwijgen over het vmbo-t-advies voor het andere kind. De fietstochten naar de vele scholen op donkere winteravonden, waarbij je kind dan ineens honderduit begon te praten over een goedgevulde frisdrankautomaat in de kantine en totaal niet bezig was met het onderwijsconcept of andere hoogdravende zaken, tot en met het gedoe rond die loting. Maar dít fenomeen was nieuw voor me: de SVA, de Stichting Vrije Schoolkeuze Amsterdam. In een wereld vol met bloedige oorlogen, politieke desintegratie, energievraagstukken en andere grote thema's, kiezen zij ervoor steun en troost te bieden aan teleurgestelde, vaak hulpeloze ouders die niet kunnen leven met de uitslag van de lotingsprocedure voor hun kind. Zo lezen we dat Riëtte van Winden, moeder van een elfjarige zoon, zelfs in paniek is. Haar zoon kan niet terecht op het Hyperion en moet nu zijn dromen vaarwel zeggen. Pardon? Is dat wat wij onze kinderen voorhouden? Dat de wereld ophoudt nu je niet naar de school kan waar je het allerliefst heen wil? Beste, lieve zoon van Riëtte, ik vind het hartstikke jammer voor je, maar geef alsjeblieft het dromen niet op. En waarom zou je ook? Je wil iets doen met techniek, toch? Kijk eens of je in het buurthuis techniekcursussen kunt doen. Kies een maatschappelijke stage bij een fietsenwinkel, een architectenbureau of weet-ik-veel-wat. En als je oud genoeg bent, ga je een bijbaan zoeken die lekker technisch is. Als je achttien bent, kun jij gewoon naar de TU in Delft, die malen er echt niet om dat je op de school van je zesde keuze terechtkwam in plaats van het Hyperion. Maar bovenal gaat het erom wie je bent als je straks echt volwassen bent. Jouw toekomstige werkgever, businesspartner én bovenal levenspartner kijken naar zoveel méér. Wie ben je echt, wat heb je te bieden en wat heb je geleerd van de uitdagingen en teleurstellingen in je leven? Als dit de grootste teleurstelling blijft, krijg je een geweldig leven. Go for it! Stefan Molenaars, Amsterdam", "published_at": "2019-04-08"}
{"id": 10795296, "title": "Buurt slaapt door ontploffing heen", "text": "Buurtbewoners hebben weinig meegekregen van de granaat die vrijdagochtend afging bij de inmiddels gesloten club Mad Fox in de Spuistraat. Medewerkers van hotel W Amsterdam zeggen de explosie niet te hebben gehoord. Ook hotelgasten zouden er niks van hebben meegekregen. Mad Fox bevindt zich in de kelder van het hotel. Buurtbewoners en winkeliers zijn ook nauwelijks opgeschrikt. \"Het is goed geïsoleerd hier,\" verklaart een bewoner van de Paleisstraat. Vanwege de vele winkels is de wijk achter de Dam niet dichtbewoond. Een medewerker van een winkel pal tegenover de ingang van Mad Fox kan zich echter niet voorstellen dat niemand iets heeft gehoord. In de nacht van donderdag op vrijdag was ze aan het werk in de etalage. Rond vier uur 's ochtends schrok ze van een enorme knal. \"Niet normaal hard.\" Wat er na de explosie gebeurde, weet ze niet. \"We hebben gewoon doorgewerkt.\" Mad Fox, de club van horecaondernemer Yossi Eliyahoo, richt zich op een exclusief, internationaal publiek, maar trekt ook criminelen aan. \"Je kunt geen uitsmijter buiten zetten en checken of iemand een strafblad heeft. Dat is niet legaal en zeker niet gastvrij,\" zei Eliyahoo daar eerder over in Het Parool. Mad Fox was gesloten op het moment van de explosie, die voor de ingang van de club plaatsvond. Er zijn geen sporen van een ontploffing zichtbaar. Op last van burgemeester Halsema is de club per direct en voor onbepaalde tijd gesloten.", "published_at": "2019-04-08"}
{"id": 10795300, "title": "Misschien dat het Baudet bevalt. Houthavens: Wijk is doordrenkt van nostalgie", "text": "In de Houthavens West verrijst hotel Boot&Co, een long-stay accommodatie met een opvallend zinken mansardedak. Is dit de vorm van architectuur die Thiery Baudet eindelijk zal bevallen? Het gebeurt zelden dat een politicus zich uitlaat over architectuur. In die zin is het opmerkelijk dat Thierry Baudet, de leider van Forum voor Democratie, zijn smaak op dat vlak heeft kenbaar gemaakt. Rem Koolhaas moet het van hem ontgelden, als representant van de verschrikkelijke moderne bouwkunst. Voor Baudet is er al honderd jaar geen fatsoenlijk gebouw meer op Nederlandse bodem verrezen, als je afgaat op de mening die hij in AD en HP/De Tijd heeft verkondigd. Gelukkig voor Baudet is het tij aan het keren: er is zowaar een teken van boreale architectuur te bespeuren. Hij hoeft alleen maar de Houthavens te bezoeken, die vrijwel geheel doordrenkt is van nostalgie. Voorlopige bekroning daarvan is Hotel Boot&Co van de Duitse architect Hans Kollhoff. Zinken mansardedaken met puntvormige dakkapellen zoals je die zelden tegenkomt in Amsterdam, een volstrekt symmetrische plattegrond en een deftig oprijzend silhouet - we stappen terug in de zo geliefde 19de eeuw van Baudet. Postmodernisme Kollhoff mag zijn roots weliswaar in Berlijn hebben (en dan vooral op de gereconstrueerde Potsdamerplatz), hij laat zich tegenwoordig niet onbetuigd in Amsterdam. Op het Stadionplein heeft hij een potsierlijk blok achtergelaten waarin het Amsterdamse Proeflokaal is gevestigd. Het enorme dakoverstek en de boogvormige vensters verwijzen eerder naar een Midden-Europese cultuur dan naar de Amsterdamse historie. Net zo erg is het woningblok op de hoek van de Czaar Peterstraat en de Cruquiuskade dat met zijn zuilen en timpaan een verlate oprisping van het postmodernisme is. In feite is Hotel Boot&Co dat ook: de vorm verwijst naar industrieel gebouwen die hier nooit hebben gestaan, naar Hotel New York in Rotterdam wellicht. Kollhoff prijst zijn ontwerp aan als een eigentijdse vorm van de Amsterdamse School. In het hart van het long-stayhotel bevindt zich een atrium met een reusachtige glazen pui - die wekt de indruk open en toegankelijk te zijn, maar spiegelt zo dat binnenkijken niet mogelijk is. Daktuin Dat is overigens het karakter van het hele gebouw: een fort in de wijk, een bastion, waarvan de voorkant zich aan de achterkant, het water bevindt. De verhoogde plint van Belgisch hardsteen maakt het ongenaakbaar. De tuin op een plateau aan de waterkant, zoals te zien op de artist's impression, lijkt onbereikbaar voor buurtbewoners. De functie van long-stayhotel kun je gerust dubieus noemen: in de 82 appartementen/kamers vestigen zich voor lange tijd buitenlanders die geen binding met de omringende Houthavens zullen hebben. In de folder heten dat Young Dynamic Urban Professionals. Dat wordt in de hand gewerkt door de architectonische opzet. De bewoners krijgen de beschikking over een daktuin, een inpandig restaurant en een wellnessvoorziening. Ze hoeven niet eens de deur uit als ze niet willen. Vergeleken hiermee is Pontsteiger een wonder van openheid en moderniteit, iets waarvan Baudet wel zal gruwen. Niet overtuigend Nu de Houthavens een eind op weg zijn, is het mogelijk je een beeld van de nieuwe wijk te vormen, zeker nu de eerste straat op het Stettineiland is opgeleverd en het eerste water in de gracht is toegelaten. Die straat zou zomaar in een provinciale Vinex-wijk kunnen passen; het grachtje tussen het Memel- en Narva-eiland is gedoemd een open riool te worden dankzij de ramen van de parkeergarage op waterniveau en de rommelige achterkant van de huizen op het Narva-eiland. Daartegenover staan elegante bruggen tussen de eilanden, beter en slanker dan die op IJburg. Nee, helemaal overtuigend is het hart van Houthavens nog niet. Het lijkt erop dat saaiheid koste wat koste vermeden moest worden. Diversiteit is een mooi streven maar het gevaar van een allegaartje ligt op de loer. De bewoners van Boot&Co zal het vermoedelijk een zorg zijn: die kunnen zich onttrekken aan de wijk.", "published_at": "2019-04-08"}
{"id": 10795340, "title": "Gered uit Gaza", "text": "→ Vijf leeuwen zijn gisteren geëvacueerd uit de vervallen dierentuin in Rafah in Gaza. De dierenartsen en vrijwilligers van de internationale organisatie Four Paws hebben ook een veertigtal andere verwaarloosde dieren in veiligheid gebracht. Ze krijgen een nieuw leven in reservaten in Jordanië en Zuid-Afrika.", "published_at": "2019-04-08"}
{"id": 10795341, "title": "'Mark, je moet nu de zalen in. Discussie!'. Klimaat: Oproep VVD-erelid aan premier", "text": "De achterban van de VVD mort over de klimaatplannen. Premier Mark Rutte moet zijn beleid beter uitleggen, vindt VVD-prominent Neelie Kroes. 'Het debat is pas begonnen. Mensen missen het overzicht.' Neelie Kroes (77) heeft net een lange vliegreis uit de Verenigde Staten achter de rug. Maar ze heeft geen enkele moeite de uitslag van de Provinciale Statenverkiezingen te duiden. \"Het is een wake-upcall,\" zegt ze. De grande dame van de VVD - het enige vrouwelijke VVD-erelid - oordeelt als zowel ex-staatssecretaris, als oud-minister en voormalig Eurocommissaris. Wat heeft de kiezer willen zeggen, denkt u? \"De kiezer heeft gezegd: het ging om ons, over ons én voor ons, maar jullie hebben niet mét ons gepraat als het gaat om klimaat. Zeker in deze tijden van moderne communicatiemiddelen zijn er, bijvoorbeeld op sociale media, felle debatten gevoerd. Maar te weinig met de politiek, met de cockpit.\" Daar waren toch de zogenoemde klimaattafels voor? \"Dat is een mooi fenomeen, maar daarmee ben je nog niet in gesprek met burgers. Vertellen wat je aan het doen bent, is het eerste. Toen ik Europees Commissaris werd met de portefeuille digitalisering, hebben we gezegd: we moeten gaan vertellen wat dat inhoudt. Anders denken mensen terecht: wat doet dat mens daar? Maar communicatie is niet alleen zenden. Het is nog veel meer: luisteren.\" Toch dringt de vraag zich op of haar partij die slag niet al verloren heeft. Uit onderzoek blijkt dat een groot deel van de VVD-achterban vindt dat de partij een te linkse klimaatkoers vaart. VVD-kiezers stapten om die reden over naar Forum voor Democratie, dat de invloed van de mens op klimaatverandering marginaal noemt. \"De klimaatdiscussie is nog niet verloren,\" zegt Kroes hoopvol. \"Hij is pas begonnen. Mensen missen alleen het overzicht. Die horen één ingrijpende maatregel en schrikken. Logisch. Tegelijk zijn er maar weinig mensen die negeren dat er iets gaande is met het klimaat. Ja, er is er een man in Amerika Maar goed, dat is een minderheid.\" Wat zou de politiek, of specifieker, uw partij moeten doen dan? \"Een intense, diepe discussie. Neem de Franse president Emmanuel Macron. Als ik dat zie: wow!\" zegt Kroes. Emmanuel Macron startte in reactie op de protesten van de 'gele hesjes' een nationaal debat om te discussiëren over klimaatbeleid en koopkracht. \"Ik vind dat het voorbeeld. Dat hij daar zelf gaat staan, en niet zijn rechterhand of een ambtenaar. Dat zou ik hier ook willen zien. Niet alleen de premier en de minister, maar zo veel mogelijk politici.\" Bij deze uw advies aan Rutte om de zaaltjes in te gaan? \"Ja. Mark, ik heb een goede besteding van je vrije tijd. De zalen in. Discussie. Met honderden mensen. Als je beelden ziet van Macron: dat is heftig. Bloed en zweet. Want je loopt als premier het risico dat je nat gaat, als je vragen niet kunt beantwoorden. Het kan politiek levensgevaarlijk zijn, maar het is het wel waard. Mensen zijn namelijk best bereid een vervelende boodschap te ontvangen, als ze het gevoel hebben dat naar hen wordt geluisterd.\" Is dat wat uw partij te weinig heeft gedaan, want de VVD is voorbijgestreefd door Forum voor Democratie van Thierry Baudet? \"Nieuw en een beetje appetijtelijk lokt ook iets uit, hè. Zo van: zullen we dat maar eens proberen. Met dat noorderlicht tja. Het is een buitengewoon goede spreker, maar wel een demagoog. Hij gebruikt de overdrijving, want hij is slim genoeg te weten dat hij feiten geweld aandoet.\" Baudet wint wel de verkiezingen. \"Hij is zo populair geworden, omdat hij zich van niets en niemand iets aantrekt. Hij gaat in zijn nakie langs een zwembad liggen, duikt op zijn piano. Vrijgevochten. Ik herinner me dat Fortuyn met kritiek op Marokkaantjes óók zei: ik lig er weleens mee in bed. Hij tastte ook af waar de grenzen liggen.\" \"Mensen vinden het leuk dat er eens iemand reuring in de tent brengt en moeilijke woorden gebruikt. Die heeft dan kennelijk doorgeleerd, denken ze. Maar wie weet wat de filosofie van Forum is, mag het zeggen. Maar ik zie óók wat Jesse Klaver heeft gedaan, die heeft wel die discussie in zaaltjes gezocht. En laten zien dat hij consistent kan groeien.\" Kroes kan erover meepraten hoe moeilijk het is klimaatbeleid te maken. In het tweede kabinet-Lubbers (1986-1989) was ze minister van Verkeer en Waterstaat toen ze met Ed Nijpels, minister van Milieu, milieumaatregelen wilde nemen. Zo moesten autorijders en huizenbezitters een prijs betalen, vond ze. Maar de VVD werd het intern niet eens en het kabinet viel. Hebt u een déjà vu dezer maanden? \"Ja, en de feiten zijn nu nog veel groter geworden. In 1989 dachten we met mobiliteit een instrument te hebben om milieuproblemen af te remmen. In 2019 is het nog veel groter.\" Gingen jullie destijds ook te snel voor de achterban? \"Ja. En wij hebben toen ook te weinig gecommuniceerd. Maar ik geloof dat dit kabinet het wel kán.\" En Rutte is nog steeds de juiste man om dat te leiden? Is zijn houdbaarheidsdatum in zicht? \"Dat wordt altijd zo makkelijk gezegd. Maar hij is geen pak melk. Het unieke aan Mark is dat hij niet arrogant is en zich niet almachtig waant. Hij luistert naar mensen om zich heen. En is zo nuchter als wat.\"", "published_at": "2019-04-08"}
{"id": 10795344, "title": "Vrij spel voor Atasoy zonder islamitische rivaal. Analyse: Groei Cornelius Haga Lyceum kan ten koste van Comenius gaan", "text": "Het Comenius Lyceum denkt erover een concurrent neer te zetten voor het omstreden islamitische Haga Lyceum. Een idee geboren uit pure noodzaak, omdat het Comenius te weinig leerlingen trekt. 'Een brandweerman die blust met benzine' (PVV-Kamerlid Raymond de Roon), 'Laten we werk maken van gemengde scholen ipv nog meer eilandjes van segregatie' (SP-Kamerlid Jasper van Dijk), 'Dit kan toch niet waar zijn. Christelijke scholen willen tegemoetkomen aan wensen islamitische ouders?' (publiciste Elise Steilberg). Voor onderwijsminister Arie Slob en de rector van het Comenius Lyceum in Amsterdam-West, Freek op 't Einde, waren de sociale media dit weekend geen warm bad. Steen des aanstoots was de wens van Slob dat er een concurrent komt van het omstreden islamitische Cornelius Haga Lyceum en het gegeven dat Op 't Einde zaterdag in deze krant zei zijn nu nog interconfessionele school wel te willen omvormen tot een islamitisch lyceum, voor 'gematigde moslims'. If you can't beat them, join them, is het motto van beide heren. Het kan niet verrassen dat een bestuurder van de ChristenUnie pleit voor meer bijzonder onderwijs. Dat het Comenius zich opwerpt als redelijke alternatief voor het Cornelius Haga Lyceum, dat ruimte biedt aan salafisten en waar volgens de AIVD 'richtinggevende personen banden hebbene met een Tsjetsjeense terreurgroep', is opmerkelijker. Het bestuur van het Comenius probeerde de onrust over Op 't Eindes uitspraken dit weekend te bezweren met een verklaring dat er 'geen concrete plannen zijn om op korte termijn' islamitisch te worden. Een nietszeggende verklaring, omdat Op 't Einde dat ook niet had gezegd. Dalende leerlingenaantallen Het bestuur erkent dat wordt nagedacht over 'hoe we aantrekkelijk onderwijs bieden voor leerlingen met een islamitische achtergrond'. Dat is hard nodig, want het Comenius Lyceum kampt met snel dalende leerlingenaantallen. Telde de school in 2015 nog 734 leerlingen, nu zijn het er 533. Rector Op 't Einde wilde zaterdag niet zeggen hoeveel basisscholieren zich hebben gemeld voor volgend schooljaar, maar dat hij juist nu met het voorstel komt er een islamitische school van te maken, duidt erop dat de trend omlaag door gaat. Geen bluf De daling lijkt het gevolg van de concurrentie van het eveneens in Nieuw-West gelegen Cornelius Haga Lyceum, dat zeker 135 nieuwe leerlingen krijgt. Volgens Atasoy hebben zich voor het Comenius niet meer dan een dikke 50 leerlingen gemeld. Hij gaat ervan uit dat het Comenius over hooguit twee jaar dicht gaat wegens gebrek aan leerlingen. \"En als we hard ons best doen kan het volgend jaar zijn deuren al sluiten.\" De cijfers duiden erop dat dat geen bluf is. Volgens Atasoy hebben de overige schoolbesturen hem gesmeekt niet meer dan 100 nieuwe leerlingen aan te nemen in het nieuwe jaar, omdat er anders scholen gaan wankelen door een gebrek aan leerlingen. Het verwerpen van de proefballon van Op 't Einde oogt aanlokkelijk voor tegenstanders van onderwijs geschoeid op religieuze leest. Maar zonder islamitische concurrent kan het Haga Lyceum gestaag verder groeien. De groeicurve kan een boost krijgen als het Comenius daadwerkelijk het loodje legt. Atasoy ontkent dat dat een vorm van wraak zou zijn. Het Comenius zit in het gebouw van het Islamitisch College Amsterdam (ICA), dat vrijkwam nadat die school was gesloten wegens gebrek aan kwaliteit. Ook nam het Comenius leerlingen van het ICA over. Een clubje betrokkenen bij het ICA is nu actief bij het Cornelius Haga. Dat de gemeente vooralsnog niet meewerkt aan uitbreiding, beschouwt Atasoy als overkomelijk. De afgelopen jaren, toen hij de ene na de andere rechtszaak won over de oprichting van het Haga Lyceum, hebben aangetoond dat hij een lange adem heeft.", "published_at": "2019-04-08"}
{"id": 10795345, "title": "Minister VS ruimt het veld", "text": "De Amerikaanse minister van Binnenlandse Veiligheid, Kirstjen Nielsen, is opgestapt. Ze heeft dat gedaan hebben op verzoek van de president, zei een hooggeplaatste ambtenaar aan nieuwszender CBS. De 46-jarige Nielsen heeft haar vertrek vannacht bevestigd, nadat president Donald Trump op Twitter had laten weten dat ze voorlopig wordt vervangen door Kevin McAleenan. Trump had kritiek op haar, omdat hij haar optreden tegen immigratie te slap vond. 'Ik wil Nielsen bedanken voor haar bewezen diensten,' twitterde Trump vannacht. 'Ik ben verheugd om aan te kondigen dat Kevin McAleenan haar taken voorlopig gaat overnemen. Ik heb er vertrouwen in dat hij het geweldig gaat doen!' Nielsen was sinds december 2017 minister in het kabinet van Trump, nadat haar voorganger John Kelly de personeelschef van het Witte Huis was geworden. Haar carrière werd gekenmerkt door hevige kritiek, zowel binnen als buiten het Witte Huis. De Democratische afgevaardigde Bennie Thompson beschreef Nielsens dienstverband na haar aftreden tegenover persbureau Reuters als 'van begin af aan gedoemd te falen'. De relatie tussen haar en het Witte Huis was vrijwel vanaf het eerste moment van haar ministerschap gespannen. Ze stond terughoudend tegenover sommige strenge maatregelen tegen immigratie, die de rest van het Witte Huis graag ingevoerd wilde hebben. Migrantenkinderen Ook buiten het Witte Huis kon de immigratieminister op weinig sympathie rekenen. Nielsen verdedigde vorig jaar het beleid van Trump om migrantenkinderen bij binnenkomst te scheiden van hun ouders - wat haar op zware kritiek en protesten kwam te staan van de Amerikaanse bevolking. Zo verliet Nielsen een Mexicaans restaurant in Washington, nadat actievoerders haar daar hadden lastiggevallen. Haar opvolger op het ministerie, Kevin McAleenan (47), was tot vandaag commissaris bij de Amerikaanse douane en grensbewakingsdienst. De minister van Binnenlandse Veiligheid is onder meer verantwoordelijk voor de bouw van de door Trump gewenste muur op de grens met Mexico.", "published_at": "2019-04-08"}
{"id": 10795346, "title": "Oraal bevredigen man helpt tegen miskraam", "text": "Fellatio - het oraal bevredigen van een man, pijpen dus - lijkt de kans op een miskraam te verkleinen. Dat is de conclusie van een Nederlands onderzoek dat is gepubliceerd in het vakblad Journal of Reproductive Immunology. Op de sociale media worden bij bosjes grappen gemaakt over dit 'belangrijkste onderzoek ooit'. Toch gaat het om een serieus onderzoek dat aantoont dat het doorslikken van sperma voor zwangere vrouwen 'een soort inenting is tegen afstoting van de vrucht'. \"Bekend is dat er antigenen in zaadvloeistof zitten. En het slijmvlies in de mond en de maag neemt antigenen sneller op dan het slijmvlies van de vagina, en remt het immuunsysteem efficiënter af. Het spijsverteringskanaal moet immers ook wijs worden uit allerlei antigenen uit voedsel,\" zegt Tess Meuleman van het Haga Ziekenhuis in Den Haag in de Volkskrant. Meuleman is eerste auteur van het onderzoek. Verschillende studies wezen ook uit dat het doorslikken van sperma tot minder zwangerschapsvergiftiging kan leiden. Bij een groep van vrouwen die twee miskramen hadden gehad, bleek dat maar een kwart van hen het zaad doorslikte, terwijl dat bij een groep zonder die problemen de helft was. Het nieuwe onderzoek bevestigt dat fellatio ertoe kan doen. Van de groep vrouwen die een miskraam kregen, had ruim twintig procent minder orale seks dan de groep zonder miskramen. Meuleman wijst er wel op dat sperma geen wondermiddel is en dat vrouwen na een miskraam niet moeten denken dat het gevolg was van te weinig orale seks. Er zijn vele oorzaken voor een miskraam. Het niet doorslikken van sperma lijkt er daar een van te zijn.", "published_at": "2019-04-08"}
{"id": 10795451, "title": "'Ze moeten met ons overleggen'. Havenstraatterrein: Gemeente mag niet bouwen", "text": "Verzet loont, weten de gebruikers van het Havenstraatterrein. De Raad van State vernietigde het bestemmingsplan voor woningbouw in de rafelrand van Zuid. De voorzitter van de belangenvereniging van het Havenstraatterrein kijkt uit over de oude loodsen en staat er tevreden bij. Jos Rees, een gepensioneerde leraar geschiedenis uit Amsterdam, heeft met zijn kameraden van het Havenstraatterrein een leger van planologen, gebiedsontwikkelaars en juristen ontmanteld, bleek eind maart in een uitspraak van de Raad van State, het hoogste bestuursrechtelijke orgaan in Nederland. \"De gemeente moet terug naar de tekentafel,\" zegt Rees met een milde glimlach. Rees (70) geeft de geest een beetje weer van de gebruikers van het Havenstraatterrein: dwars, geletterd, ludiek. Zo'n 25 jaar geleden bemachtigde hij een loods in Zuid, die hij gebruikt voor de opslag van oude spullen. Tevens richtte hij op dat adres een stichting op: de Ambassade van de planeet Mars, die leden zoekt 'met een onbevangen, relativerende en van creativiteit getuigende visie op het bestaan'. Best geestig, en het heeft nog voordelen ook. Als bestuurder van die stichting kan Rees - bewoner van de binnenstad - immers aanspraak maken op een parkeervergunning voor het Havenstraatterrein. Oude trams De kameraden van Rees doen weer andere dingen. Er is een professionele klavecimbelbouwer, een bedrijf in special effects voor films en een fietsenmaker die ook motoren repareert. Voor een habbekrats huren ze de grond van de gemeente - klavecimbelbouwer Anton Amir betaalt maandelijks 210 euro voor 200 vierkante meter bedrijfsruimte binnen de Ring - waarop ze zelf een loods van spaanplaten hebben gebouwd. Ter vergelijk: woonruimte in de omgeving staat te koop voor zo'n 7000 euro per vierkante meter. Niet voor niets wil stadsdeel Zuid het gebied ontwikkelen. Eerst moest het nieuwe stadsdeelkantoor er verrijzen, later zette de gemeente in op vijfhonderd woningen en een school. In 2022 hadden de eerste appartementen opgeleverd moeten worden, maar dat mislukte dus. Vanaf 2010 beten verscheidene politici hun tanden al stuk op het verzet. Eerst PvdA'er Egbert de Vries (voormalig stadsdeelvoorzitter, thans directeur van de Amsterdamse federatie van woningcorporaties) en later D66'er Sebastiaan Capel, vanaf 2014 voorzitter van stadsdeel Zuid. De felste tegenstand komt van twee organisaties die zich inzetten voor het behoud en gebruik van historische trams: de Electrische Museumtramlijn Amsterdam (EMA) en het Rijdend Elektrisch Tram Museum (RETM). Er staan zo'n zeventig oude, maar functionerende trams op het Havenstraatterrein. Ze komen van heinde en verre: Praag, Berlijn, Wenen. Er zijn prachtige exemplaren bij, zoals de staalblauwe vooroorlogse trams die in Amsterdam reden. Juridisch gevecht Om de gemeenteambtenaar die ooit zei dat de oude trams beter af waren in de smeltoven van de Hoogovens, wordt nog hartelijk gelachen door de 120 vrijwilligers van EMA. In het jarenlange juridische gevecht is gebleken dat de weggehoonde tramclubs de meeste juridische slagkracht hebben. \"Wij zijn officieel een spoorwegbedrijf,\" zegt Jan Henk Peereboom, die zich inzet voor het behoud van de trams. \"Wij vallen onder de Spoorwegwet. Daarom heeft de gemeente niet veel grip op ons.\" Op het Havenstraatterrein wemelt het inderdaad van de rails. Ze horen bij de treinbaan die in 1914 is aangelegd van het Haarlemmermeerstation naar Bovenkerk, een dorpje dat tegenwoordig bij Amstelveen hoort. Er is nooit veel gebruik van gemaakt, behalve in de Hongerwinter van 1944-1945, toen Amsterdammers in het boerengebied op zoek gingen naar voedsel. Lange neus Dat wil niet zeggen dat er geen nieuw leven in de oude spoorbaan kan worden geblazen, zegt Peereboom. \"Maak van ons een groot, levend museum voor het Amsterdamse openbaar vervoer. Dan spreid je ook het toerisme in de stad. We rijden nu alleen op zondagen en bij speciale gelegenheden, maar dat kan vaker. En Amstelveen heeft wel oren heeft naar een mooie, historische tramverbinding met Amsterdam.\" Rees en Peereboom willen ondanks de zege geen lange neus trekken. De twee partijen blijven op elkaar aangewezen. \"We snappen best dat de gemeente dit wil ontwikkelen,\" zegt Rees. \"En we snappen ook dat de huur dan omhoog gaat. Maar overleg met ons, kom ons tegemoet. Dat is in het verleden te weinig gebeurd.\" Stadsdeelvoorzitter Sebastiaan Capel kan niet vertellen hoe het nu verder gaat met het Havenstraatterrein. Met wethouder Marieke van Doorninck (RO) informeert hij eerst de gemeenteraad. Capel lijkt echter niet van plan om het gebied na de juridische nederlaag bij de Raad van State met rust te laten. \"Amsterdammers met middeninkomens hebben behoefte aan betaalbare appartementen,\" zegt hij, \"maar we moeten ook rekening houden met de tramstichtingen van het Havenstraatterrein.\"", "published_at": "2019-04-08"}
{"id": 10795454, "title": "Pilot: gevluchte leraar voor de klas", "text": "Acht Amsterdamse basisscholen zijn vorige week maandag begonnen met een pilot voor gevluchte leraren uit Syrië en Turkije. Ze lopen drie maanden stage in de klas. Met intensieve taal- en onderwijstrainingen moeten de tien statushouders die meedoen uiteindelijk zelfstandig aan de slag kunnen. Dat zou kunnen als zijinstromer, of als onderwijsassistent. Ook de lerarenopleiding behoort tot de mogelijkheden. De initiatiefnemers hopen zo een klein deel van het enorme lerarentekort in Amsterdam tegen te gaan. Ook zouden ze graag zien dat de diversiteit onder leraren groter wordt. De pilot is een samenwerking tussen Stichting Westelijke Tuinsteden, een overkoepelende organisatie voor zestien openbare scholen in Nieuw-West, en Het Schoolbureau, dat zich richt op mensen die in het onderwijs willen werken, en al jaren cursussen organiseert voor zijinstromers in zowel het basis- als voortgezet onderwijs. De gemeente zorgt voor een deel van de financiering. Gevluchte wiskundedocenten In september begon de gemeente, samen met stichting UAF voor vluchtelingenstudenten, een opleiding op de Hogeschool van Amsterdam (HvA) om ervaren wis-, natuur- en scheikundedocenten klaar te stomen om op Nederlandse scholen aan het werk te gaan.", "published_at": "2019-04-08"}
{"id": 10795455, "title": "In Pontsteiger weten buren álles van elkaar", "text": "Appartementencomplex Pontsteiger, vorig jaar als architectonisch hoogtepunt van de Houthavens opgeleverd, blijkt zeer gehorig. Bewoners spreken van 'Discotheek Pontsteiger' en klagen in vakblad Cobouw dat ze telefoongesprekken van buren kunnen afluisteren, wc-bezoek horen en kunnen turven hoe vaak de buren stofzuigen. Pontsteiger werd september vorig jaar opgeleverd. Bewoners betalen gemiddeld 1800 euro per maand voor de huur van een appartement van 100 vierkante meter of groter. \"Als ze beneden de radio aanzetten, hoor ik mijn tv niet meer,\" zegt een bewoner die hoog in een van de torens van het pand woont. Er loopt volgens Cobouw een onderzoek naar de geluidsoverlast. Bouwers Dura Vermeer en De Nijs kennen de klachten, maar zijn zich niet bewust van een oorzaak. Ook architect Arons en Gelauff ontkent in Cobouw dat er fouten zijn gemaakt bij het ontwerp.", "published_at": "2019-04-08"}
{"id": 10795468, "title": "Arrestaties in zaak-Telegraaf", "text": "Arrestatieteams hebben vanmorgen in onder meer Amsterdam twaalf verdachten aangehouden in verband met betrokkenheid bij de aanslag op het pand van De Telegraaf, in juni vorig jaar, en het faciliteren van ander grof geweld. Het gaat om jonge mannen, in de leeftijd van 20 tot 27 jaar. Alle twaalf zijn bekenden van de politie. Zes van hen worden rechtstreeks gelinkt aan de aanslag op De Telegraaf. Bij invallen in vele panden, waaronder woningen, garages en loodsen, zijn spullen gevonden die voor grof geweld bedoeld lijken. Ook werden er gestolen bolides gevonden die als vluchtauto kunnen dienen. Olivier Dutilh, chef van de Amsterdamse recherche: \"Onze dienst heeft uitvoerig onderzoek gedaan naar de aanslag op het gebouw van De Telegraaf, die wij hoog opnemen omdat het een aanval was op de persvrijheid. Onze collega's van de landelijke recherche hebben zich in een parallel onderzoek gericht op eveneens aangehouden faciliteerders van extreem geweld.\" De opsporingsdiensten zijn ervan overtuigd dat de aanslag werd gepleegd in opdracht van de voortvluchtige Marokkaans-Nederlandse crimineel Ridouan Taghi (41) - over wie de krant kort tevoren had gepubliceerd. In de vroege ochtend van 26 juni vorig jaar ramde een in Amsterdam gestolen Volkswagen Caddy de glazen voorgevel van het gebouw van de Telegraaf Media Groep. De bestuurder stak de auto vervolgens met benzine uit een jerrycan in brand. Het gebouw raakte daardoor zwaar beschadigd, maar niemand raakte gewond. Vijf dagen voor de aanslag op het Telegraafgebouw was even verderop op bedrijventerreijn Sloterdijk met een antitankwapen een granaat afgeschoten op het gebouw waarin de redactie zit van weekblad Panorama - dat eveneens over Taghi en zijn bende had gepubliceerd. Voor die aanslag komen in mei drie verdachten voor de rechter.", "published_at": "2019-04-08"}
{"id": 10795470, "title": "'Trek Grootkruis sultan in'", "text": "D66 wil dat het kabinet de onderscheiding intrekt die koningin Beatrix in 2013 aan de sultan van Brunei heeft gegeven. Deze Hassanal Bolkiah voerde onlangs shariawetgeving in, waardoor homoseksuelen de doodstraf kunnen krijgen. \"Twee mannen die van elkaar houden kunnen straks worden gestenigd,\" zegt Kamerlid Sjoerd Sjoerdsma. \"We willen toch niet dat iemand die zulke barbaarse wetten invoert, rondloopt met een ereteken van ons Koninklijk Huis op zijn borst?\" De sultan kreeg zes jaar geleden tijdens een staatsbezoek het Ridder Grootkruis in de Orde van de Nederlandse Leeuw. Nederland en het olierijke Brunei onderhouden al lang innige banden. Bolkiah, door olie- inkomsten een van de rijkste mensen ter wereld, is al op de vingers getikt door de Verenigde Naties, maar trekt zich daar niets van aan. Volgens Sjoerdsma moet minister Stef Blok van Buitenlandse Zaken nu de ambassadeur van Brunei om uitleg vragen over de ingevoerde wetgeving. Daarnaast moet de onderscheiding worden ingetrokken, vindt D66. Dat is nog niet zo eenvoudig. Formeel kan dat alleen wanneer iemand is veroordeeld voor een misdaad. Sjoerdsma wil dat het kabinet onderzoekt wat er mogelijk is. \"En mocht het niet kunnen, dan moeten we de regels aanscherpen. Dat in het vervolg een onderscheiding ook kan worden ingevorderd wanneer iemand het internationale recht schendt.\" Boycot hotels Vorige week deed het Duitse parlement een soortgelijk verzoek. Eind jaren 90 kreeg de sultan het Duitse Grootkruis van Verdienste. Volgens bondspresident Steinmeier kunnen bij staatsbezoeken verleende onderscheidingen niet worden ingetrokken. Inmiddels hebben onder anderen acteur George Clooney en zanger Elton John al opgeroepen om hotels te boycotten die eigendom zijn van de Bruneise overheid, zoals het Plaza Athénée in Parijs.", "published_at": "2019-04-08"}
{"id": 10795471, "title": "Man-vrouw-verhouding. THEODOR HOLMAN", "text": "'Toch vind ik dat jouw mannelijkheid je in de weg zit, Theodor.\" \"Mijn mannelijkheid? Wat bedoel je?\" \"Ik heb toch het gevoel dat je - hoe zal ik het zeggen? - dat je misschien wel neerkijkt op vrouwen.\" \"Ik? Dat doe ik helemaal niet!\" \"Zo'n opmerking Misschien moet je dat zelf niet zeggen, maar moet je dat overlaten aan vrouwen.\" \"Ik kijk niet neer op vrouwen. Wat is dat voor een stomme generalisatie! Zal ik je eens wat zeggen? Vrouwen kijken neer op mij.\" \"Hang nou niet het slachtoffer uit, Theodor. Je bent erg bossy.\" \"Bossy? Ik?\" \"Ja. Nogal.\" \" Hoe kom je daar bij?\" \"Meteen in de aanval. Zou een vrouw nooit doen. Althans, een vrouw van vroeger. Moderne vrouwen wel. Die pikken het niet dat jij de baas wil spelen.\" \"Hou toch op!\" \"Hoor je zelf eens, mijnheer de directeur.\" \"Ik heb over niet één vrouw ooit de baas gespeeld!\" \"Vandaar dat die twee huwelijken van je naar de gallemiezen zijn.\" \"Pardon? Weet je waarop mijn huwelijken strandden? Ze vonden mij besluiteloos, ik deed niks in het huishouden.\" \"Je bevestigt wat ik zeg. Jij bent zogenaamd de belangrijke man en zij moesten het huishouden doen.\" \"Ik ben veranderd. Ik bedoel, ik doe wat ik moet doen.\" \"Ja, behalve een stapje terug! Ik weet dat je er niks aan kunt doen, en ik denk dat je ook te oud bent om te veranderen, maar de vanzelfsprekendheid die jij nu ook weer aan de dag legt in de man-vrouwverhouding, is stuitend.\" \"Zeg, ik zou dat snaveltje maar eens dichthouden, je lult als een kip zonder kop.\" \"Hear, hear.\" \"Ja, luister maar eens goed. Ik ben een schlemiel, ja! Ik ben een teddybeer! Ik ben van was! Ik ben juist geen man! Ik ben niet autoritair.\" \"Voor een schlemiel schreeuw je anders bijzonder hard.\" \"Dat komt omdat je zo dom redeneert.\" \"Ik redeneer dom? Mijnheer de echte man weet wat dom redeneren is? Vrouwtje is dom.\" \"Sorry, je bent niet dom, had ik niet moeten zeggen. Het spijt me.\" \"Spijt? Jij? Altijd berouw achteraf. Met jou is geen zinnig gesprek te voeren. Zeker niet als het gaat om de man-vrouwverhouding.\" \"Het spijt me.\" \"Spijt is ook zo makkelijk gezegd. Je kwetst. Je kwetst diep. En dan bied je spijt aan. \" \"Het spijt me.\" \"Ach, jullie mannen zijn allemaal zo.\" t.holman", "published_at": "2019-04-08"}
{"id": 10795479, "title": "Helmplicht is voor de handelaar wél goed nieuws", "text": "De verkoop van bromfietshelmen piekt. Het is een gevolg van de vandaag van kracht geworden helmplicht voor snorfietsers. Helmhandelaren verwachten een stormloop. Neal Gray (35) en David Vaandring (32) hadden de wekker gisteren op acht uur gezet. De eigenaren van Voordeelhelmen.nl stapten in alle vroegte in een gehuurde vrachtauto om een bezoek te brengen aan Strada Sport, een helmengroothandel in West-Knollendam.\"We hebben honderden extra exemplaren ingekocht,\" vertelt Gray. Voordeelhelmen verkoopt de hoofdbescherming via internet en in een winkel in het Westelijk Havengebied. Gistermiddag stonden de klanten te dringen voor de toonbank. \"Gemiddeld verkopen we twintigduizend helmen per jaar,\" zegt Gray. \"Deze week hebben we er al duizend verkocht.\" Petitie Volgens Gray is dat pas het begin van een echte stormloop. \"Snorfietsers die de helmplicht negeren worden de eerste weken niet beboet. Ze krijgen alleen een waarschuwing. Tegen de tijd dat er boetes van 95 euro worden uitgedeeld, zullen we het nog drukker krijgen.\" Emilio Gemert (16) heeft net een helm van 60 euro aangeschaft. Zijn favoriete kleur, zwart, was uitverkocht, dus stapt hij met een grijs exemplaar de winkel uit. Net als veel andere snorfietsers ondertekende Gemert de petitie tegen de verplaatsing van de snorscooter (met een blauw kenteken en een toegestane topsnelheid van 25 km/u) van het fietspad naar de rijbaan. Binnen een maand kreeg de petitie de steun van 45.000 mensen. \"Ik rijd liever op het fietspad,\" zegt Gemert, \"maar ik snap de bezwaren van fietsers wel. Ik toeter best vaak als ik erlangs wil.\" Uit de dode hoek Gemert vreest ook dat het rijden op de rijbaan gevaarlijker is dan op het fietspad. Reinder Rustema, die een petitie voor de helmplicht van snorscooters opstelde, zegt echter dat die vrees ongegrond is. Zijn petitie werd slechts 576 keer ondertekend, maar hij kreeg wel de steun van 130 artsen. \"In zo'n zestig procent van de ongevallen met snorfietsen beperkt een helm de ernst van het letsel, blijkt uit een studie,\" zegt Rustema. \"En omdat snorscooters van het fietspad naar de rijbaan worden gedirigeerd, verdwijnen ze uit de dode hoek van automobilisten. Zodoende zal het aantal ongevallen ook slinken.\" Ook Ben Janbroers van Strada Sport is blij met de helmplicht in Amsterdam. Hij leverde gisterochtend de extra helmen aan Voordeelhelmen.nl. Voor de gezelligheid is hij 's middags even komen buurten in de winkel. Janbroers zit al jaren in de helmenhandel. Voordat de snorscooter een jaar of tien geleden aan zijn opmars begon, gingen in Nederland jaarlijks 40.000 helmen over de toonbank, zegt hij. Dat aantal kromp naar 12.000. Door de nieuwe helmplicht komt er weer wat leven in de handel. Alleen al in Amsterdam is er door de helmplicht een enorm groeipotentieel ontstaan. Als iedere snorscooteraar in de hoofdstad een helm koopt, gaat het om zo'n 35.000 exemplaren rekent Janbroers voor. \"En er zijn nu pas zes- tot achtduizend extra helmen verkocht. De echte drukte komt dus nog.\"", "published_at": "2019-04-08"}
{"id": 10795483, "title": "Geliefd en gehaat. Libië: Oud-beschermeling CIA belaagt Tripoli", "text": "Khalifa Haftar vocht in zijn leven zowel als vriend als vijand van Muammar Kadhafi. Vorige week trok zijn Libische Nationale Leger naar de hoofdstad Tripoli. Wie is deze krijgsheer? Khalifa Belqasim Haftar (75) werd in 1943 geboren in het oosten van Libië in een dorp in de gemeente Ajdabiya. Haftar is een groot deel van zijn volwassen bestaan betrokken geweest bij de politiek van het land, zowel als vriend als vijand van de staat. Toen hij twintiger was, diende hij in het leger van kolonel Muammar Kadhafi en stond hij in 1969 aan de basis van de Kadhafi geleidde staatsgreep, waarbij koning Idris het veld moest ruimen. Maar de vriendschap tussen Kadhafi en Haftar was geen eeuwig leven beschoren. Eerst gelauwerd om zijn trouwe dienst werd hij onder de regie van Kadhafi opperbevelhebber van het Libische leger. Die functie verloor hij na een pijnlijke nederlaag tijdens de oorlog met buurland Tsjaad. Hij werd door het leger van dat land, dat werd gesteund door Frankrijk, samen met 700 van zijn troepen gevangengenomen. Het markeerde een belangrijke wending in de relatie tussen de legerleider en de dictator. Kadhafi nam afstand van Haftar terwijl zijn opperbevelhebber in gevangenschap zat. Een veelgehoorde verklaring van die stap was dat de dictator zou vrezen dat Haftar na zijn gevangenschap in Libië zou worden onthaald als een held en misschien wel zelf een gooi naar de troon zou doen. Virginia Met hulp van de Amerikaanse CIA vluchtte Haftar naar de Verenigde Staten, waar hij twintig jaar woonde in de staat Virginia. Vermoedelijk bleef hij deze jaren nauw betrokken met de Amerikaanse inlichtingendienst, die in dezelfde staat zijn hoofdkantoor heeft. Dat hij Libië nooit uit het vizier was verloren bleek in 2011, toen hij vlak voor de militaire interventie van de Navo terugkeerde met de hoop de revolutie tegen Kadhafi te kunnen leiden. Drie jaar nadat de Libische heerser was gevangengenomen en vermoord, wist hij, gesterkt door een rebellenleger, de stad Benghazi in het oosten van het land te veroveren. Vanuit die kuststad wist hij onlangs al met een verrassingsoffensief het zuiden van Libië, inclusief olievelden, te veroveren. En nu heeft hij zijn zinnen gezet op Tripoli waar zijn milities de zuidelijke buitenwijken van hebben bereikt. Gemengde gevoelens Sinds de tijdelijke regering het Generale Nationale Congres - ingevoerd na de val van Kadhafi - in 2016 uiteen was gevallen, wordt Libië grofweg door twee rivaliserende partijen bestuurd. In het oosten luistert men naar Haftar en zijn Libische Nationale Leger, en de andere kant, rondom de hoofdstad Tripoli in het westen, wordt gecontroleerd door de door de VN gesteunde regering van het Nationaal Akkoord. De opmars van Haftar wordt in het land met gemengde gevoelens aanschouwd. In en rondom Benghazi geniet hij steun van de bevolking, maar in andere delen van het land is dat niet per se het geval, deels vanwege zijn vroegere relaties met Kadhafi en de VS. Maar ook de islamisten in het land bieden weerstand tegen Haftar, die zich heeft opgeworpen als de 'islamistenvreter', die vecht tegen Al Qaida en IS. Toch is het niet ondenkbaar dat de steun zal groeien voor de man die zichzelf graag neerzet als sterke leider. Het verlangen naar vrede onder de Libiërs is groot en het geloof groeit dat Haftar die zou kunnen brengen.", "published_at": "2019-04-08"}
{"id": 10796328, "title": "Alleen de muziek hield stand tegen Erdogan. Column", "text": "T ijdens de lokale verkiezingen van vorige week was ik in Istanbul. De verkiezingen naderden met de dag en de koude, harde wind bleef de mens, de meeuw en de veerpont teisteren. Maar er was meer aan de hand dan deze uitzonderlijke kou. Het was de Nederlandse documentairemaker bij mij die opeens wist wat het was. 'De muziek is veel beter tegenwoordig', stelde hij vast. Ik ging beter luisteren naar de muziek in de straten van Istanbul. Tijdens een ritje van het Europese deel naar het Aziatische deel op de veerpont schonken twee jongemannen ons muziek die van de kwaliteit was waar je als luisteraar zelfs bij professionele muzikanten om moet bedelen. Toen wist ik het: de metropool die sinds 25 jaar op een oor na gevild was door de islamisten, de stad die bezweek onder de immense gevolgen van de massamigratie van miljoenen plattelanders, de stad waar cultuur, kunst, humor, bomen en democratie leken te zijn gezwicht voor religieus despotisme, ademde nog steeds. Het was de muziek die de mond-op-mondbeademing deed. Op de teller af was de stad 25 jaar in handen van Erdogan en zijn club; een zwerm mannen en vrouwen met de missie om een plundercultuur met een islamsausje over het prachtige Istanbul te leggen. Van de nieuwe leiders dienden zwangere vrouwen zich te schamen voor het feit dat ze seks hadden gehad en werd hen door partijgenoten van Erdogan aangeraden in de laatste maanden van hun zwangerschap de straat niet op te gaan. Aan de top van de politiek werden ze niet alleen schatrijk, maar hadden ze ook tijd om schande te spreken over vrouwen die in het openbaar hardop lachten. De president zelf kleineerde een vrouwelijke demonstrant door te zeggen dat hij niet wist of zij wel of geen maagd was. In hun belevingswereld zijn de engelen overgevoelig voor bepaalde zaken. Zo gaan die engelen een huis niet in als daar ook honden of katten zijn. Ze hebben het ook niet zo op met muziekinstrumenten. Het is in ieder geval raadzaam om geen instrument te hebben in een ruimte waar je het gebed doet. Bovendien is men er nog steeds niet over uit of de duivel wel of geen onderdeel is van het snaarinstrument saz. Onder hun bewind is goede muziek verstomd. De levende legende Sezen Aksu maakte in 2002 haar laatste meesterwerk Ah Istanbul en kon daarna niet meer in de buurt komen van de prachtige liedjes die ze vroeger uit haar mouw leek te schudden. Het gebrek aan vrijheid castreerde de film, de kunst en de deuntjes. Nu zijn de mooie melodieën terug in de stad. Zoals hongerige dieren in nachtelijke uren vanuit de bergen afdalen naar de steden, zo zijn de muzieknoten stiekem neergestreken in Istanbul. Ze zijn in de liedjes die de Koerdische oppositieleider Selahattin Demirtas − twee jaar geleden achter de tralies gezet door Erdogan − zelf schrijft en via de telefoon aan de buitenwereld presenteert. Tussen het zingen door riep Demirtas vanuit zijn cel iedereen op om in Istanbul op de kandidaat van de seculieren te stemmen. Die kandidaat heet Ekrem Imamoglu. Een man die vleugels krijgt als hij dansmuziek hoort. Hij danst mee op de muziek van zijn geboortestad Trabzon en op de muziek van alle andere provincies van Turkije. Schouder aan schouder met de Koerden in Istanbul heeft hij na een kwart eeuw de islamisten van hun troon gestoten. Het zijn nu de muzieknoten die in de koude wind de ziel van de democraten warm houden. Als huurders waren ze in het gehucht van plunderaars en religie-uitbuiters verstoken van de illusie dat de mooie liedjes ooit terug zouden komen. Nu hebben ze hun oren gespitst naar verkiezingsuitslagen en naar de mooie klanken van de straatmuzikanten die van een lange verbanning terug zijn gekeerd. Goede muziek blijkt ook nog eens aanstekelijk. In het uiterste noordoosten van het land, in het stadje Hopa, liet de nieuwe gekozen seculiere burgemeester de dag na zijn zege muziek van Mozart uit de luidsprekers van het stadhuis klinken. Iets verderop betrad een andere seculiere burgemeester, die de stad Ardahan na een kwart eeuw op de islamisten had heroverd, het podium en trakteerde zijn electoraat op een concert. Liedjes gezongen door de nieuwe burgemeester himself. Erdogan heeft zijn tegenstanders in de gevangenis gegooid. Hij heeft ze verbannen. De democratie leek dood. Hij heeft de mensen monddood gemaakt. Maar de goede muziek is terug in het land. Muziek is nu zuurstof voor de mensen die zo lang naar adem hebben gehapt. Erdal Balci is schrijver en journalist", "published_at": "2019-04-09"}
{"id": 10796356, "title": "Terug op de maan in drie stappen", "text": "De Amerikanen willen in 2024 weer een astronaut op de maan zetten. Waarom dit plan, meer dan vijftig jaar na de eerste bemande reizen? Prestige speelt een belangrijke rol. V ele miljoenen mensen keken in 1969 naar de korrelige tv-beelden van astronauten Neil Armstrong en Buzz Aldrin, toen zij hun eerste stappen op het maanoppervlak zetten. Als het aan Amerikaanse ruimtevaartorganisatie Nasa ligt, kan ruim vijftig jaar later een nieuw miljoenenpubliek toekijken hoe mensen landen op onze kosmische buur. De nieuwe reis zal er dan wel anders uitzien. De enige mensen op de maan waren Amerikaanse astronauten van het Apollo-programma. De laatste vlucht van dit programma, Apollo 17, vond plaats in 1972. Lang was er geen mens te bekennen op de maan, maar daar moet de komende jaren verandering in komen. Onlangs stelde de Amerikaanse vicepresident Mike Pence dat Amerikaanse astronauten in 2024 weer voet zullen zetten op de grauwe bodem van de maan. De VS hebben diverse redenen om terug te willen naar het hemellichaam. Wetenschappers beschikken tegenwoordig over betere technologie dan in de jaren zestig van de vorige eeuw en kunnen uitvoeriger onderzoek doen. Het ontstaan van de maan is nog altijd een raadsel. Onderzoek op het hemellichaam zelf moet dit vraagstuk helpen oplossen. Uit eerder onderzoek bleek ook dat er mogelijk waterijs op de polen van de maan te vinden is. Uit ijs kan men bijvoorbeeld waterstof halen, dat astronauten als brandstof kunnen gebruiken. Als ze achterhalen hoe ze dit ijs kunnen vergaren en verwerken, is het mogelijk ter plekke brandstof te produceren en niet meer afhankelijk te zijn van leveringen vanaf de aarde. Dat maakt langer verblijf op het hemellichaam mogelijk. 'Maar het is de VS ook te doen om prestige', zegt ruimtevaartconsultant Erik Laan. China liet onlangs een karretje landen op de donkere kant van de maan, de zijde die altijd van de aarde afwijst. Volgens vicepresident Pence maakte dit duidelijk dat China 'het meest vooraanstaande, ruimtevarende land wil zijn', terwijl de VS voorop willen blijven lopen op dit gebied. Maar hoe? Het plan in drie stappen en hoe haalbaar het is. 1 Bouw een nieuwe sonde om astronauten te vervoeren De eerste stap naar nieuwe maanlandingen is de ontwikkeling van de Orion-ruimtesonde, die astronauten diep de ruimte in gaat brengen. Orion moet ruimtevaarders transporteren naar de maan en verder in de toekomst zelfs naar Mars. 's Werelds meest gebruikte capsule, de Russische Sojoez, maakt retourvluchten naar het ruimtestation ISS en is niet gemaakt voor verdere reizen. Zo zal een capsule vanaf de maan harder de atmosfeer binnenkomen dan een capsule vanaf het internationaal ruimtestation ISS. Ook is de Orion groter dan bestaande capsules. Deze moet in 2022 een eerste bemande vlucht om de maan gaan maken. De productie lijkt op schema te liggen. Astronauten trainen al in de capsule en in maart hebben de ingenieurs van Orion twee veiligheidstests succesvol afgerond. Maar mogelijk is het lanceervoertuig dat Orion de ruimte in moet brengen niet op tijd klaar. 2 Bouw een enorme lanceerraket Om Orion te kunnen lanceren werkt Nasa aan het Space Launch System, kortweg SLS. Deze monsterraket wordt ongeveer 98 meter hoog, iets meer dan de Groningse Martinitoren. 'Maar als ik nu zie hoe SLS ervoor staat, denk ik niet dat die bemande vlucht in 2022 haalbaar is', vertelt Laan. De eerste testvlucht van het SLS had in 2017 moeten plaatsvinden, maar deze staat nu gepland voor 2020. De ontwikkeling van de raket liep forse vertragingen op door defecte productieapparatuur en vervuilde onderdelen. Een foute instelling van de lasapparatuur zorgde bijvoorbeeld voor negen maanden uitstel. Vorig jaar bracht Nasa een rapport uit waarin het Boeing, het bedrijf dat het SLS namens Nasa ontwikkelt, beschuldigt van slecht management. Boeing zou onder meer het werk hebben onderschat en daardoor te weinig werknemers hebben ingehuurd. De vervroegde deadline voor een nieuwe maanlanding zorgt voor druk op het bedrijf, legt Laan uit. 'Boeing wil niet de kantjes eraf lopen. Maar ze hebben wel die deadline staan voor 2020. Als ze dat niet halen, gaat Orion mogelijk op een andere raket de lucht in.' Het SLS moet niet alleen concurreren met andere voertuigen op basis van de deadline, maar ook op de kosten. De Falcon Heavy, de grootste raket van het commerciële ruimtevaartbedrijf SpaceX, kan al voor 90 miljoen dollar de lucht in. De laagste prijsschatting van het SLS ligt op 500 miljoen dollar per lancering. Wel kan deze meer gewicht dieper de ruimte in brengen en dat heeft Nasa nodig voor de bouw van het beoogde ruimtestation. 3 Bouw een ruimtestation dat om de maan draait Nasa werkt samen met internationale partners, zoals het Europese ruimtevaartagentschap ESA, aan een ruimtestation dat om de maan draait. Dit station moet Lunar Gateway gaan heten. Waar tijdens het Apollo-programma direct een lander met crew naar de maan en terug ging, moet een bemanning in de toekomst een tussenstop maken bij het station. De astronauten meren aan en stappen in het station over op een lander, die vanaf het station naar de maan gaat en terug. 'Alleen is er nog geen geld voor', stelt Laan. 'Er zijn allerlei studies, de ontwikkeling en bouw gaan miljarden kosten.' Ondanks de hoge kosten, is Laan wel gecharmeerd van het idee. 'Je bent niet meer afhankelijk van een pendeldienst tussen aarde en maan. Je bouwt een veilige plek daartussen.'", "published_at": "2019-04-09"}
{"id": 10796543, "title": "Nieuwe regels, nog steeds lichte anarchie. Reportage Snorfiets op de rijbaan", "text": "Op het fietspad met en zonder helm, op de rijbaan zonder, alle vormen van fout komen voorbij op de dag waarop de nieuwe regels voor snorfietsers in Amsterdam zijn ingegaan. Voor het rode verkeerslicht aan de Amsterdamse Wibautstraat zet Victor Verhoek zijn zwarte Vespa stil. In een vloeiende beweging trekt hij de helm van zijn hoofd en haalt een hand door zijn haar. Nu de Wibautstraat is bereikt, mag hij zich weer met zijn snorscooter tussen de fietsers mengen. Hoog tijd dus om zijn platgedrukte kapsel opnieuw in model te brengen. 'Helemaal niks', vindt Verhoek (19) de nieuwe regels die vanaf maandag in Amsterdam voor snorfietsers zoals hij gelden. Hun aangewezen plaats in het verkeer is voortaan die tussen de auto's en niet meer op het fietspad. Het moet de veiligheid van het propvolle Amsterdamse verkeer ten goede komen, denkt wethouder Sharon Dijksma (PvdA). Verhoek gelooft er weinig van. Eén ding weet hij zeker: 'Ik ga echt geen 30 rijden tussen de auto's. Veel te gevaarlijk. Er zijn auto's die gerust 70 of 80 kilometer per uur rijden in de stad. Als ik met het verkeer mee zou willen, zou ik mijn scooter moeten opvoeren.' Nu nog kan zijn Vespa '34, 35 per uur'. Is dat niet 10 kilometer harder dan toegestaan? 'Nee, want als ze hem op de rollerbank zetten, gaat er altijd nog 8 kilometer correctie af.' 'Zeer onveilig', zegt ook student bouwkunde Yousef Koja (20) over zijn nieuwe plek op de weg. Hij komt aangesneld op zijn Kymco op weg naar de Hogeschool van Amsterdam, naast het Amstelstation. 'Het snelheidsverschil is gewoon te groot. Vroeger bezorgde ik pizza's, op een bromscooter. Toen hinderde je het andere verkeer al op de rijbaan. Nu met een snorfiets helemaal.' Zijn helm, bekostigd door een zaterdag pakketjes rondbrengen, heeft hij vandaag nog even niet op. Maar er worden dan ook nog geen boetes uitgedeeld, weet Koja. Als de vuurproef van Amsterdams nieuwe snorfietsenbeleid iets duidelijk maakt, is het dat de doelgroep voorzichtig in de pas loopt, maar lang niet helemaal. Op de Berlagebrug over de Amstel heerst een lichte vorm van anarchie, eigenlijk zoals het ook al voor 8 april was. Sommige scooterrijders slingeren met dezelfde vanzelfsprekendheid tussen de fietsers door, terwijl ze de laatste hand leggen aan een appje dat niet kan wachten of een volgende track op Spotify in de wachtrij schieten. Tijdens een uurtje turven op de brug komen alle varianten voorbij: een scooterrijder met helm op het fietspad (half goed), zonder helm op de rijbaan (ook half goed), zonder helm op het fietspad (dubbel fout) en, toch ook een paar met helm op de rijbaan (zoals het hoort). Het lijkt iets scooterluwer dan normaal, wat weer past bij verhalen dat veel Amsterdammers hun tweewieler van de hand willen doen nu ze alsnog een helm op moeten. Emilie Ruiter (22) is er zo een. De studente communicatie tufte altijd drie kwartier met de scooter vanuit Aalsmeer, maar pakt nu al een paar weken de bus. Eerst vanwege het slechte weer, maar ook op deze zonnige maandag is ze met het ov gekomen. Ze voelt er weinig voor om zich tussen de auto's te wagen. 'Daarvoor ga ik echt veel te langzaam. Ik word al ingehaald door elektrische fietsen.' Haar even oude studiegenoot Anne-Marije Smits dacht zelfs even dat Amsterdam een verlate 1-aprilgrap had uitgehaald. 'Rare datum ook, om hier vandaag mee te beginnen.' Het verbannen van de snorfiets naar de rijbaan lost weinig op, voorspelt ze. 'Er is gewoon veel te veel verkeer in Amsterdam.' Acht weken krijgen de snorfietsers van Amsterdam de tijd om zich de nieuwe regels eigen te maken. Blauwe vlakken maken duidelijk wanneer ze de rijbaan op moeten, maar op een aantal drukke doorgaande wegen blijven ze juist op het fietspad aangewezen. Na die twee maanden riskeren ze pas een boete, als er dan tenminste een akkoord is over de uitrusting van de vijfhonderd boa's die de bekeuringen zouden moeten schrijven. Die liggen daarover nu nog overhoop met de gemeente en de politie. Een snorfietser kan één boete (van 95 euro) per keer krijgen: voor het niet-dragen van een helm of het rijden op de verkeerde plek. De gemeente Amsterdam spoort haar inwoners niet per se aan om snorfietsers te corrigeren. 'Daar zijn de boa's en de politie voor', zegt een woordvoerder. Toch is een oudere man aan de Wibautstraat alvast begonnen: van een scooterrijder die het fietspad negeert, krijgt hij een even grote Amsterdamse mond terug. En op de Berlagebrug ruziet een man op een zwarte Tomos met twee paarse fietstassen met een busje vol waardetransporteurs. En als de auto voor hem niet hard genoeg optrekt, hangt hij meteen op zijn claxon. René van Luit trekt net de sleutel uit zijn witte AGM Star50. Als een van de weinigen is de tentamensurveillant van de HvA wel te spreken over het initiatief om de snorfietsers naar de weg te verbannen. 'Fietsers komen van alle kanten op je af vliegen, tussen de auto's rijden is het overzichtelijker. Ik heb nu veel meer ruimte om erdoor te kunnen.' Nog een voordeel, merkte hij op zijn vaste route vanaf Slotervaart: het asfalt voor de auto's rolt veel soepeler onder zijn scooterwielen door dan de hobbels en kuilen van het fietspad. 'Daardoor ben ik al twee keer onderuitgegaan.' Stukken beter dus. 'Al moet ik nog wel onthouden dat ik op de grote stoplichten let, en niet meer op die kleine met die fietsjes.'", "published_at": "2019-04-09"}
{"id": 10796548, "title": "Laat AOW'ers makkelijker samenwonen", "text": "Willem Heijster breekt in de krant van 8 april in de brievenrubriek een lans voor het bouwen van meer huizen voor de 65-plusmarkt, omdat ouderen veel (grote) huizen bezet houden. En er is nog een aspect waardoor deze huizen onterecht bezet blijven. Een alleenstaande AOW'er levert 344,80 euro per maand in wanneer hij met iemand wil gaan samenwonen. Twee AOW'ers die dat overwegen, moeten dus goed nadenken of het het leven nog leuk is nadat het gezamenlijke inkomen met bijna 700 euro per maand wordt gekort. Zit je in een huurhuis, dan heb je die 344 euro per persoon gauw terugverdiend. Maar ik vermoed dat heel wat 65-plussers wonen in koophuizen die inmiddels zijn afbetaald. Voor hen is deze AOW-korting waarschijnlijk nooit bedoeld geweest, maar ze krijgen hem wel als straf voor jaren netjes hypotheek betalen. De AOW-korting doet hen terecht aarzelen weer met iemand samen te gaan wonen. Terwijl dat voor de samenleving wel degelijk huizen zou opleveren. Misschien zou iemand eens moeten uitrekenen wat voor de overheid beter is: samenhokkende AOW'ers korten of ze motiveren om de huizen waarin ze nu alleen wonen,beschikbaar te laten komen voor de huizenmarkt. ,", "published_at": "2019-04-09"}
{"id": 10796549, "title": "Maak in Tokio gebaar voor Renée Hartevelt", "text": "In de zaak-Anne Faber is een zekere balans en orde hersteld. In die van Renée Hartevelt uit 1981 is dat geenszins het geval. Tijd om hier iets aan te doen. Na de pijnlijke fouten die in de zaak-Anne Faber zijn gemaakt, lijkt Justitie inmiddels alles te doen wat het nog kan doen voor Faber en haar nabestaanden. Minister Dekker maakte zijn excuses aan de familie, er is afgelopen woensdag een stevig debat gevoerd over wat precies misging, er worden maatregelen getroffen om dat voortaan te voorkomen, en de moord is vergolden: Michael P. kreeg 28 jaar gevangenisstraf en tbs. Hoewel daarmee het verlies niet minder zwaar wordt, is zo toch een zekere maatschappelijke balans en orde hersteld. Dat is kostbaar en allesbehalve vanzelfsprekend. Het Kamerdebat van afgelopen woensdag deed mij denken aan de zaak-Renée Hartevelt. En hoe verschrikkelijk anders het toen ging. Wie volgend jaar als toeschouwer of topsporter naar de Olympische Spelen in Tokio afreist, arriveert in de stad waar Issei Sagawa nog altijd woonachtig is. De inmiddels 69-jarige Sagawa bracht in 1981 in Frankrijk de Nederlandse studente Renée Hartevelt om het leven en zat daarvoor tot op heden geen dag in de gevangenis. In Rolling Stone werd aandacht aan deze zaak besteed, maar tot mijn verbazing had geen van mijn collega-advocaten noch iemand uit mijn vriendenkring ooit van de zaak- Renée Hartevelt gehoord. De feiten zijn zo, dat zelfs iemand als advocaat en politicus Theo Hiddema wellicht zou aarzelen voordat hij ze voorlas. Ik ontkom er niet aan kort een beeld te schetsen van de monsterlijke misdaad. Hartevelt, zo zou je kunnen zeggen, werd slachtoffer van haar vriendelijkheid. Ze studeerde in Parijs, net als studiegenoot Sagawa, die er geen vrienden had. Hartevelt trok zich dat aan en betrok hem bij de groep. Sagawa was op slag verliefd. Op een avond in juni lokte hij haar naar zijn kamer onder het voorwendsel hulp nodig te hebben bij een Duits gedicht, een taal die hij niet beheerste. Toen zij met de rug naar hem toegekeerd het gedicht voorlas, richtte Sagawa zijn jachtgeweer op haar. Ze was 25. Daarna misbruikte hij haar levenloze lichaam op een weerzinwekkende wijze. Vervolgens, daar was het hem kennelijk om te doen geweest, at hij verschillende van haar lichaamsdelen op. Privilege Sagawa werd opgepakt en bekende schuld, maar de rechtsgang maakte van haar opníeuw een slachtoffer. Er kwam geen vergelding, geen gerechtigheid, en de balans en orde werden niet hersteld. De welvarende vader van Sagawa had zijn zoon al eens eerder behoed voor het gevang, na een eerdere poging tot een vergelijkbaar vergrijp. Nu flikte hij dat kunstje weer. Met behulp van zijn vader werd Sagawa, nadat hij in Frankrijk ontoerekeningsvatbaar was verklaard, uitgeleverd aan Japan. Daar werd hij tóch toerekeningsvatbaar verklaard. Volgens de regels van het recht kon Sagawa vervolgens niet nogmaals in Japan worden berecht. Na ongeveer 30 maanden in een psychiatrische instelling, was hij weer vrij. Misschien wel het zwartste hoofdstuk van dit verhaal moest toen nog geschreven worden. Sagawa werd een bekendheid in Japan. Hij schreef meerdere boeken waarin hij zijn misdaad, met illustraties en al, tot in detail uit de doeken deed, inclusief opmerkingen over welke lichaamsdelen hij het best vond smaken. Hij werd een graag geziene gast in talkshows, trad op bij symposia aan universiteiten, maakte pornofilms, waarin ook kannibalisme voorkwam, en castte daarin meisjes die op zijn slachtoffer leken. Eén daarvan speelde zich zogenaamd af in Nederland: op een filmset met windmolens. Tijdens de Franse procedure is vanuit Nederland nog een en ander geprobeerd, maar de nabestaanden hebben bovenal machteloos moeten toezien hoe de herinnering aan hun dierbare steeds verder werd besmeurd. In plaats van Sagawa voor zijn gruweldaden te zien boeten, zagen zij hoe hij er een slaatje uit sloeg. Een mens hoeft niet uitgebreid de theorieën van de grote filosofen te hebben bestudeerd om te weten dat hier geen recht geschiedde. 'Ieder het zijne geven', was volgens Plato het simpele wezen van rechtvaardigheid. Sagawa kreeg in tegenstelling tot Michael P. 'het zijne' niet en zal dat naar verwachting nooit meer krijgen. De vriendelijke Hartevelt en haar nabestaanden kregen zo mogelijk nog veel minder dan zij hadden verdiend. Ik zeg: aan ons om veertig jaar na dato een nieuw hoofdstuk te schrijven. Ik ben geen voorstander ervan om de Japanse gastvrijheid met een hoog opgeheven, beschuldigende vinger te beantwoorden. Maar aankomende olympische zomer hebben wij bij monde van Team Nederland misschien wel voor de laatste keer een passend podium, in de woonplaats en bij leven van haar onbestrafte moordenaar, waarop we Renée Hartevelt kunnen eren. Een subtiel protest en eerbetoon. Het is het minste wat we nog voor haar, in naam der gerechtigheid, kunnen doen. Mike Soyer is rechtsfilosoof en advocaat. In april is hij gastcolumnist op volkskrant.nl", "published_at": "2019-04-09"}
{"id": 10796550, "title": "Hoezo heeft de boa steeds meer last van agressie op straat?", "text": "Amsterdamse boa's willen snorfietsers niet beboeten. Politiedeskundige Jaap Timmer snapt hun angst niet. Debat Boa's In Amsterdam moeten snorfietsers binnen de ring sinds maandag het fietspad af en de rijbaan op, met een helm op het hoofd. De eerste maand krijgen overtreders een waarschuwing als ze toch nog op het fietspad rijden, de volgende maand wordt het een boete. Maar: de vijfhonderd buitengewone opsporingsambtenaren (boa's) in Amsterdam die deze moeten uitschrijven, hebben al aangekondigd dit niet te zullen doen. Zij liggen overhoop met de politie, want zij eisen meer middelen om zich te verdedigen tegen de agressie die zij in hun werk over zich heen krijgen. De vakbond BOA ACP heeft zich achter de eisen geschaard; de kwestie speelt ook in andere steden. Jaap Timmer, socioloog aan de Vrije Universiteit en gespecialiseerd in politie- en veiligheidsvraagstukken en met name het gebruik van geweld, begrijpt de behoefte van de boa's aan wapenstokken en peppersprays niet zo goed. Is het niet logisch dat boa's zich willen kunnen verweren tegen de agressie die een helmplicht en een boete van 95 euro vanzelfsprekend zullen oproepen? Onlangs zou er weer een boa door geweld in het ziekenhuis zijn beland . 'Het probleem is dat de boa's en de bond steeds roepen dat de agressie op straat toeneemt alsook de geweldsdelicten, maar dat de feiten bij die stelling ontbreken. Men praat elkaar na, is mijn indruk, ik mis de cijfermatige onderbouwing. Het zou daarbij ook heel opmerkelijk zijn als die agressie juist tegen deze beroepsgroep toenam, want we zien de laatste vijf, tien jaar dat belediging en agressie tegen dienstverleners juist afneemt. Dat is een trend die wél met cijfers wordt onderbouwd. Dat klopt ook met de maatschappelijke trend waarin er minder geweldsincidenten zijn en waarin ook de criminaliteit daalt. Ik laat me dus graag overtuigen door de boa's, maar kom dan met cijfers. Nu signaleer ik vooral een escalatie van gepiep.' De klacht is ook dat op het moment dat boa's zich moeten terugtrekken ten gunste van de politie, die er vervolgens niet is. 'Ook dat is niet waar. De politie is heel vaak snel ter plaatse. En er is volop politie op straat, de politiecapaciteit is de laatste jaren alleen maar gegroeid. Maar de politie concentreert zich meer op het strafrecht en op complexere problematiek en daarom zijn er meer boa's aangesteld, en die hebben beperktere bevoegdheden.' Maar waarom mag een boa geen wapenstok dragen, of boeien en pepperspray bij zich hebben? 'We hebben het geweldsmonopolie van staatswege nu eenmaal vastgelegd en dat is uitbesteed aan de krijgsmacht en, via het strafrecht, aan de politie. De boa moet handhaven en mag boetes uitschrijven, maar verder niet. Bij agressie moet hij of zij zich terugtrekken. Het is goed dat de buitengewone opsporingsambtenaren voor handhaving in de openbare ruimte geen wapens dragen, dat doen sociale en fiscale opsporingsambtenaren evenmin. Je moet er niet aan denken dat iedereen vanwege de agressie die hij in zijn beroep meemaakt, met schietijzers gaat rondlopen.' Niettemin is het goed voorstelbaar dat een boa door een boze scooterrijder de huid wordt vol gescholden, of anderszins. Je zult er maar achteraan moeten rijden, om een boete op te leggen. 'Maar dat moet een boa niet doen. Die kan een kenteken noteren of ergens op de uitkijk staan. En wie als boa meer ambitie heeft, kan beter zijn best doen om door te stromen naar de politie. Het vergt immers een langere opleiding en regelmatige oefening om met wapens om te gaan. Daar is de politie voor opgeleid, om in bepaalde situaties geweld te gebruiken - en dan gaat het meestal niet om zelfverdediging, maar om het gebruik van geweld ter aanhouding. Je moet er niet aan denken dat alle boa's ook zo'n intensieve training moeten krijgen. Het lukt het politieapparaat zelf al nauwelijks om iedere agent voldoende getraind te houden. Dat is nog eens een praktisch probleem.' Waarschijnlijk geloven mensen dat niet, dat de criminaliteit daalt. 'Toch is het zo. De samenleving wordt veiliger, dat zeggen criminologen, het Openbaar Ministerie en hoofdcommissarissen van politie. En ga dan niet weer zeggen dat de cijfers niet goed zijn, of de administratie niet klopt, want je kunt het ook afleiden uit de cijfers van verzekeraars. Verzekeraars vergoeden de schade bij inbraak, mits je aangifte hebt gedaan. Ook die cijfers van schade als gevolg van braak zijn in een aantal regio's duidelijk verminderd.'", "published_at": "2019-04-09"}
{"id": 10796551, "title": "Milieuzorgen KLM worden enkel met mond beleden", "text": "reclame Op het bioscoopscherm ontmoet ik een een schattig baby'tje met precies die mix van schattig en brutaal die zo onweerstaanbaar is. Hij begint in zijn bedje maar kruipt al na een paar seconden in een tent boven op een jeep in een Afrikaans veld. Twee giraffen gluren verbaasd naar de minimens. 'Hé baby', roept een mannelijke voice over opgewekt, 'welkom op deze wereld, die nu nog klein lijkt, maar groter is dan je denkt.' Direct daarna valt de baby op een yogamat op een tropisch eiland met uitbundige groene vegetatie. Hij is omringd door strakke vrouwenlijven die de zonnegroet brengen. Wie is de afzender? Een verzekeraar of een fabrikant van een extra veilige auto? Voordat ik met mijn ogen kan knipperen, belandt de baby, slechts gekleed in een luier, in een boardroom hoog in een wolkenkrabber. Terwijl hij over een gigantische tafel kruipt, vraagt de sexy stem of hij zin heeft om de baas te worden. 'Work hard, play hard baby.' Zou het een luierreclame betreffen? Behendig trekt het kleintje wat papieren uit een stapel en steekt er één in zijn mond. Hij duikt op in een sushi-restaurant. Gezeten op een lopende band verslindt hij een kunstig gemaakt hapje om vervolgens neer te dalen op een strand waar de voice-over hem uitnodigt de liefde van zijn leven te ontmoeten. De minimens geeft geen sjoege en sabbelt verlekkerd aan een enorme schelp. Afzender Een paar conclusies dringen zich op: de ideale klant van dit bedrijf is man, welgesteld, heteroseksueel en wit. Alleen de meisjesbaby heeft een kleurtje dat even licht is als dat van Meghan Markle. Aan het eind van het gelikte filmpje van krap een minuut, ontmoet de kijker de afzender. 'De wereld ligt aan je voeten', zegt de stem, 'waar je ook naartoe wilt, we gaan er samen naar toe. Maak je wereld groter met KLM.' Ik ben verbijsterd. Heus niet elk bedrijf hoeft voortdurend aandacht te besteden aan de klimaatellende. Tegelijk kan ik me niet voorstellen dat de vervuilende luchtvaartindustrie zich verbindt aan een hummeltje met een heel leven voor zich, zonder een minimale verwijzing naar de opwarming van de aarde. De baby had in plaats van bij yoga ook in een laboratorium midden in de woestijn kunnen opduiken om behendig wat glazen buisjes te verwisselen. De steriele laboratoriumachtergrond is even fotogeniek en de stem hoeft alleen maar te zeggen 'vind jij een batterij uit die nooit leeg raakt, save the world', of woorden die beter passen in het reclamejargon. 'Als één van de grote spelers in de luchtvaarindustrie vinden wij het belangrijk om onze verantwoordelijkheid te nemen', schrijft KLM op zijn website. 'Daarom hebben we een CO2-reductieplan.' KLM nodigt reizigers zelfs uit 'om zelf een actieve rol te spelen bij het terugdringen van het milieueffect van hun reizen'. Woorden als duurzaam, verantwoordelijkheid nemen en recyclen buitelen over elkaar heen. David Attenborough Ik begrijp heus wel dat KLM niet tegelijk met die twee giraffen het hoofd van een bezorgde David Attenborough laat zien die met zijn onmiskenbare stem vertelt hoeveel dieren met uitsterven worden bedreigd. Maar ik vind het even gek dat een bedrijf dat nieuwe klanten wil paaien op geen enkele manier laat blijken dat ze weten dat er een klimaatprobleem is en veel mensen zich afvragen hoe ze vliegen en een milieubewust leven kunnen combineren. Deze reclame, die volgens KLM-marketing directeur Femke de Zeeuw gemaakt is 'voor het vertellen van het verhaal dat KLM in elke fase van een leven een rol kan spelen' lijkt vooral een verhaal voor en door captains of industry die zich in geblindeerde busjes naar het Catshuis laten vervoeren, bazen van KPN die geen winst meer hoeven te maken om zichzelf toch een forse bonus uit te keren en supermarktgiganten die biologische groenten in plastic verpakken zodat de duurdere producten herkenbaar zijn voor de kassière. Milieubezweringen op sites en in interviews hebben geen andere functie dan een doekje voor het bloeden. Ze zijn even onoprecht als de foto's op pakjes sigaretten van dodelijke gezwellen of de kreet 'Let op! Geld lenen kost geld.' De reclame over een baby die overal ter wereld opduikt, zegt veel over de klimaatvisie van KLM. Xandra van Gelder is journalist.", "published_at": "2019-04-09"}
{"id": 10796639, "title": "Eenzame boomstronk tekent de oorlog om het bos. Reportage Ontbossing in Nederland", "text": "Om de klimaatdoelen te halen, moet er in Nederland veel bos bij. Maar om de biodiversiteit te verbeteren, moet er juist bos verdwijnen. Zie hier het dilemma voor natuurorganisaties. Het gaat gepaard met hevige emoties. 'Het hart is uit het bos.' De bossen bij het Gelderse Groesbeek lijken wel een bouwput. Langs paden en wegen liggen bergen vers gevelde boomstammen en uitgetrokken boomstronken opgestapeld. Shovels en graafmachines trekken sporen van rupsbanden door het bos waar tussen de bomen rood-witte linten zijn gespannen. Groesbekenaar Paul Baken (62) loopt er hoofdschuddend aan voorbij en kan zijn tranen nauwelijks bedwingen als we iets verderop voor een omgeploegd veld staan waar alleen nog wat boomstronken uit de grond steken. 'Hier kan ik slecht tegen.' Wat hier in het bos achter Jachtslot Mookerheide gebeurt, heet natuurontwikkeling. Natuurmonumenten is bezig het parkbos met zijn oude padenstructuur te herstellen en 'exoten' zoals de douglasden en de Amerikaanse eik te verwijderen. Daardoor komt er meer licht voor insecten en vlinders. Natuurontwikkeling: het zou wat, sneert Baken die zich met een groep omwonenden verzette tegen de boskap op de Mookerheide. Natuurvernietiging is volgens hem een beter woord. 'Dit wás al natuur. Dit was bos.' Nederland ontbost. Volgens onderzoekers van Wageningen Universiteit (WUR) is tussen 2013 en 2017 ruim drieduizend hectare bos verdwenen. Een afname van 0,36 procent per jaar, percentueel een sterkere teruggang dan de ontbossing van het Braziliaanse Amazonewoud (0,24 procent). Dat is niet te wijten aan uitdijende steden, nieuwe snelwegen of extra landbouwgrond. De voornaamste oorzaak van de teruggang is de omvorming van bossen naar andersoortige natuur zoals heide en stuifzand. Wat in Groesbeek gebeurt, voltrekt zich overal in Nederland. Op de Lemelerberg in Overijssel, in de duinen bij Schoorl. En in het Drents-Friese Wold, waar paddenstoelendeskundige Rob Chrispijn (74) laat zien hoe overal sparren zijn gekapt om open plekken te maken. Op sommige plekken is het bos veranderd in een slagveld van omgevallen boomstammen. 'Dit was ooit een van de mooiste sparrenbossen van Nederland', vertelt Chrispijn terwijl hij over de dode bomen klautert. 'Nu is er geen pest meer aan. Ze hebben het hart uit het bos gehaald.' Gladde slang en hazelworm Bossen worden gekapt om de biodiversiteit te herstellen. Op heide en stuifzanden kunnen zeldzame soorten als de gladde slang, de hazelworm en de sabelsprinkhaan terugkeren. Nederland heeft daar afspraken over gemaakt in het kader van Natura 2000, een Europees netwerk van beschermde natuurgebieden. 'Heide en stuifzand staan onder druk', zegt een woordvoerder van Staatsbosbeheer, de grootste boseigenaar van Nederland. 'Wij hebben als Nederland de plicht om die in stand te houden.' Voor dat doel heeft Staatsbosbeheer de afgelopen jaren 1.300 hectare bos gekapt. Daar houdt het niet mee op. In de duinen bij Schoorl gaat binnenkort 20 hectare bomen tegen de vlakte. 'Zodat het zand weer kan stuiven.' Dat is goed nieuws voor de tapuit en de duinhagedis. Maar het gaat lijnrecht in tegen een andere doelstelling: volgens het onlangs afgesloten concept-Klimaatakkoord moet er in Nederland juist méér bos komen. Bossen zijn belangrijk voor de opslag van CO2, het broeikasgas dat verantwoordelijk is voor de opwarming van het klimaat. De komende jaren moeten in Nederland duizenden hectare nieuw bos worden aangeplant. Dan helpt het natuurlijk niet als aan de andere kant massaal oude bomen worden gekapt, zegt Gert-Jan Nabuurs, hoogleraar Europese bossen van de Wageningen Universiteit, en nauw betrokken bij het Klimaatakkoord. 'Dat schiet niet op.' Het zou al schelen als natuurorganisaties werden verplicht om voor elke boom die ze weghalen een nieuwe aan te planten, zoals het Klimaatakkoord voorstelt, zegt Nabuurs. Nu hoeven ze dat vaak niet. Maar dan nog: bij het kappen van een volwassen boom komt alle opgeslagen CO2 in één klap vrij. Een jong boompje doet er tientallen jaren over om dat weer goed te maken. 'Dat gaat veel langzamer.' Bomen planten is goed, voorkomen dat een boom überhaupt wordt gekapt is beter. 'Oneerlijke tegenstelling' Op de achtergrond speelt nog iets mee. Meer dan in andere landen geldt natuur in Nederland als maakbaar. Het begrip natuurontwikkeling is zo'n beetje in Nederland uitgevonden, zegt Frits Mohren, hoogleraar bosecologie. 'In het buitenland staan ze daar raar van te kijken.' Natuurorganisaties ontlenen daaraan hun bestaansrecht. 'Wij zijn in Nederland altijd zo doenerig', vindt Mohren. 'We hebben weinig geduld; we willen veel tegelijk op een kleine oppervlakte. Wat mij stoort, is dat biodiversiteit en bos tegen elkaar worden uitgespeeld. Daarvan is het bos de pineut. En we hebben al zo weinig.' Subsidie gedreven Vooropgesteld: ook Frank Berendse, emeritus hoogleraar ecologie en natuurbeheer, vindt een veldleeuwerik die boven de heide zweeft prachtig. 'Het zou ontzettend jammer zijn als we die zeldzame ecosystemen in Nederland kwijtraken.' Van de uitgestrekte heidevelden van weleer is nog maar een fractie over. 'Dus het is niet zo gek als je zegt: waar mogelijk gaan we de heide vergroten.' Van de andere kant, zegt Berendse: 'Er wordt zo ontzettend veel ingegrepen. Het zou mooi zijn als we grote gebieden hebben waar we de natuur haar gang laten gaan. Als je ze de tijd geeft, worden zelfs saaie sparrenbossen een natuurlijk bos met beuken en eiken.' Natuurbeheer wordt grotendeels gedreven door subsidies, meent Berendse. Organisaties als Staatsbosbeheer zijn flink gekort op hun toelagen. In het kader van Natura 2000 is Europees geld beschikbaar. 'Dat drijft tot activiteit en ingrijpen.' Groesbekenaar Baken heeft het aan den lijve ondervonden toen hij zich met actiegroep Red Ons Bos verzette tegen het kappen van bos voor heide. Het ging hard op hard, vertelt hij op Mulderskop, een gebiedje dat zeven jaar geleden in opdracht van onder andere Staatsbosbeheer en Natuurmonumenten is kaal gekapt. Tussen de heidestruikjes steken afgezaagde boomstronken als grafzerken omhoog. Natuurorganisaties leven van projecten, zegt Baken. 'Wij kwamen aan hun verdienmodel. Ze kunnen niet niets doen.' In de oorspronkelijke plannen zou 300 hectare bos worden gekapt voor heide. Het is gestopt bij 80. 'Ik denk dat ze geschrokken zijn van ons verzet', zegt Baken. 'Maar het is een pyrrusoverwinning. Want op een slinkse manier gaan ze gewoon door.' Hun verzet hebben ze inmiddels opgegeven. Kale Duinen Ook in het Drents-Friese Wold stond een actiegroep op tegen de boskap door Staatsbosbeheer. Niet dat het veel uithaalde, moppert mycoloog Chrispijn. 'Wij pruttelden wat tegen, zij gingen gewoon door.' Dit is het resultaat, zegt hij op de Kale Duinen, een zandverstuiving waar zeven jaar geleden flink is gekapt. Hij wijst: 'Daar stond een heel aardig dennenbosje waar we graag fietsten.' Een keer in de zoveel tijd worden scholieren uit Den Haag op de heidevelden losgelaten om jonge boompjes uit te trekken, zegt Chrispijn. 'Anders groeit het zo weer dicht. Belachelijk.' Bij Staatsbosbeheer snappen ze ook wel dat het kappen van bomen op weerstand stuit, zegt de woordvoerder. 'Daarom gaan we al onze toekomstige plannen nog eens kritisch bekijken. Waar het kan, laten we bos staan. Tegelijkertijd gaan we als de wiedeweerga nieuw bos aanplanten. Vijfduizend hectare in de komende jaren.' De Vereniging Natuurmonumenten gaat behoedzaam om met haar bossen, zegt een woordvoerder. Er wordt alleen gekapt als het echt nodig is en dat wordt royaal gecompenseerd. 'Ons areaal bos is zelfs licht gestegen.' Tegelijk wil hij ook een pleidooi houden voor de heide. 'Dat is toch de Nachtwacht van de natuur in Nederland.' Wat mooier is: bos of heide, is een zinloze discussie, vindt ecoloog Berendse. 'Dat blijft arbitrair.' Wat hem betreft zouden we ook geen keuze hoeven te maken als Nederland zijn natuurgebied uitbreidt. Zo'n 12 procent van Nederland is nu gereserveerd voor natuur. 'We hebben in de VN ooit afgesproken om dat op te hogen naar 17 procent. Daar zitten we nog lang niet aan.' Als er meer natuur bij komt, is er misschien ook ruimte voor bossen die met rust gelaten worden, hoopt Berendse. 'Ik heb weleens gepleit voor het aanleggen van reservaten waar niemand mag komen. Ook geen boswachters. De natuur is het meeste gebaat bij rust.' Rust is op de Mookerheide ver te zoeken. Maar geen nood, mailt boswachter Ellen Luijks. 'Het ziet er nu even ruw uit, maar over een jaar is daar niks meer van te zien.' ------------------ MINST BEBOST Nederland heeft 365 duizend hectare bos, 8 procent van het landoppervlak. Daarmee staan we in de top van de lijst van minst beboste landen in Europa. Alleen Ierland en IJsland hebben nog minder. Dat is weleens anders geweest. Ooit was heel Nederland bedekt met bos. Sinds de Middeleeuwen is het grootste deel daarvan gekapt voor houtwinning en landbouw. Op de open vlakten met schrale grond liet men schapen grazen; zo ontstonden heidevelden, meer een cultuur- dan een natuurlandschap. Eind 19de eeuw had Nederland nog maar 100 duizend hectare bos over. Staatsbosbeheer werd in 1899 juist opgericht om 'woeste gronden' te bebossen: dezelfde organisatie die nu weer bossen kapt om de heide terug te brengen.", "published_at": "2019-04-09"}
{"id": 10796648, "title": "Celstraf en beroepsverbod geëist tegen agenten in zaak-Henriquez", "text": "Tegen twee agenten die betrokken waren bij de dood van Mitch Henriquez in 2015 zijn bij de behandeling van hun zaak in hoger beroep fors hogere straffen geëist. Het Openbaar Ministerie eiste maandag een celstraf van zes maanden tegen beide agenten en een ontzetting uit het ambt van politieagent gedurende een periode van twee jaar. Volgens de advocaat-generaal zijn de twee agenten fors over de schreef gegaan en was het geweld dat zij gebruikten niet gerechtvaardigd. Henriquez werd tijdens zijn arrestatie in bedwang gehouden met een omstreden nekklem. Hij overleed een dag later. Het vertrouwen in de politie is door deze zaak aangetast, aldus de advocaat-generaal, die vond dat er van deze zaak 'een signaal' moet uitgaan. Zij achtte de agenten schuldig aan mishandeling met de dood tot gevolg. De agenten werden eind 2017 door de rechtbank in Den Haag veroordeeld tot zes maanden voorwaardelijk. Zij gingen daar zelf tegen in hoger beroep. Bij de behandeling van hun zaak vorige week hielden ze vol dat ze niets verkeerds hadden gedaan. Die houding lijkt zich nu tegen hen te hebben gekeerd. Volgens persadvocaat-generaal Gerard Sta eist het OM een tijdelijk beroepsverbod omdat de twee niet inzien dat hun handelen achteraf onjuist was. 'Dat baart zorgen', aldus Sta. 'Want als je niet leert van je fouten kun je in de toekomst weer in de fout gaan.' Hogere eis De eis voor het hof is aanzienlijk hoger dan die voor de rechtbank: toen eiste het OM nog een schuldigverklaring zonder straf. Dat werd onder andere beargumenteerd met de overweging dat deskundigen het niet eens waren over de vraag of de nekklem tot de dood van Henriquez kon hebben gevoerd. Het OM weet de doodsoorzaak toen aan hartfalen en stress. Nieuw onderzoek heeft volgens persadvocaat-generaal Van Sta echter aangetoond dat de nekklem een belangrijke bijdrage heeft geleverd aan de dood van Henriquez. Om die reden eist het Openbaar Ministerie nu ook een voorwaardelijke celstraf. De advocaten van de nabestaanden van Henriquez vroegen vorige week om een onvoorwaardelijke gevangenisstraf voor beide agenten en een volledig beroepsverbod. Zover gaat het OM niet. Een ontzetting uit het ambt wil zeggen dat de agenten niet meer in uniform op straat mogen komen, ze kunnen wel elders binnen de politie-organisatie werken. 'Dit is de eis', zegt Gerald Roethof, advocaat van de ex van Henriquez. 'Maar ik sluit niet uit dat het hof in zijn veroordeling hier nog overheen gaat.' Volgens Roethof was de opstelling van de agenten in de rechtszaal vorige week 'onbegrijpelijk'. 'Iedereen kon zien dat ze fout zijn geweest.' Advocaat Richard Korver, die de familie van Henriquez vertegenwoordigt, vindt dat met deze eis van het OM de politieleiding een tik krijgt. Maar de familie acht een onvoorwaardelijke celstraf passender, aldus Korver. Vijf agenten De toentertijd 42-jarige Henriquez, afkomstig uit Aruba, werd in juni 2015 aangehouden na een muziekfestival in het Haagse Zuiderpark. Hij riep naar agenten dat hij een 'wapen' bij zich had en wees daarbij op zijn kruis. Bij zijn aanhouding werd Henriquez door agenten hardhandig tegen de grond gedrukt. Daarbij werd pepperspray in zijn ogen gewreven. Na zijn dood braken rellen uit in de Haagse Schilderswijk. Aan vier van de vijf agenten die bij de arrestatie betrokken waren, zijn disciplinaire maatregelen opgelegd. Twee van hen werden strafrechtelijk vervolgd wegens doodslag en mishandeling. De advocaten van de agenten komen vandaag aan het woord. Het hof doet half juni uitspraak.", "published_at": "2019-04-09"}
{"id": 10796649, "title": "Shell: klant kan voor één cent per liter CO2-neutraal tanken", "text": "Klanten van Shell kunnen vanaf 17 april op vrijwillige basis hun CO2-uitstoot compenseren. Ze betalen dan 1 cent per liter extra. Met dat geld worden boombeschermende projecten gefinancierd in Indonesië en Peru. Wie V-Power tankt, doet automatisch mee. Volgens directeur Marjan van Loon van Shell Nederland betekent dit dat automobilisten klimaatneutraal kunnen autorijden. Het plan van Shell lijkt op de CO2-compensatie die bijvoorbeeld luchtvaartmaatschappijen aanbieden. Voor een vlucht betaalt de reiziger dan enkele euro's, hooguit enkele tientjes, waarmee bomen worden geplant of zonnepanelen geplaatst om zo de uitstoot van CO2 te verminderen. Na Nederland zal het compensatieprogramma later dit jaar in Groot-Brittannië een vervolg krijgen. Shell denkt er zakelijk voordeel mee te kunnen halen. Van Loon: 'We nemen zo de klant mee die dit interessant vindt. Nu betreft het de compensatie, straks het laden voor elektrische rijders.' Shell werkt hard aan een groener imago. Het kondigde als eerste oliemaatschappij aan dat het zijn CO2-voetafdruk voor 2050 zal halveren, en maakte de bonussen van zijn werknemers afhankelijk van de mate waarin dat lukt. Het stapt uit een lobbyclub van oliemaatschappijen die zeer kritisch is op klimaatbeleid. Maandag maakte de club van kritische aandeelhouders Follow This bekend Shell dit jaar te ontzien en geen klimaatresolutie te zullen indienen bij de aandeelhoudersvergadering. Dat gebeurt wel bij andere grote oliemaatschappijen. Lokale bevolking Bosbouw wordt gezien als potentieel een van de effectiefste methoden om CO2 uit de lucht te halen. Volgens een Amerikaanse studie uit 2017 kan met herbebossing en het beschermen van bossen en moerassen 37 procent van de Parijse klimaatdoelen van 2030 worden gehaald. Deze methoden zouden ook veel goedkoper zijn dan het vermijden van CO2-uitstoot door industrie, huishoudens of verkeer. Een van de projecten waar Shell het CO2-compensatiegeld naartoe sluist, is Cordillera Azul. Dit project is ontwikkeld door het Althelia Fund, en beschermt 1,6 miljoen hectare bosgebied waarin 520 lokale gemeenschappen wonen. Het project is een zogenoemd Redd-project (de Engelse afkorting voor Reductie van emissies door ontbossing en degeneratie van bos). Kern van het project is dat de lokale bevolking wordt betaald per ton vermeden CO2. Tot nog toe leverde een boom alleen iets op voor wie hem omhakte om illegaal te verkopen of voor niet-duurzame landbouw. Maar nu verdient de lokale bevolking geld met het laten staan en beschermen van de bomen. Want hoe meer CO2 er blijft opgeslagen, hoe hoger de beloning. In totaal moet dit rond de 100 miljoen dollar opleveren, gefinancierd door partijen zoals Shell. Dat geld wordt geïnvesteerd in scholing, herstel van de natuur en het scheppen van duurzame banen. Met name educatie voor lokale boeren is belangrijk. Zo kunnen bestaande roofbouwmethodes van de lokale landbouwers (slash and burn) worden veranderd in een duurzame aanpak. Volgens Wouter Drinkwaard van Shell is 1 cent per liter benzine voldoende om de volledige compensatie te betalen. De uitgespaarde CO2 heeft een marktprijs: die ligt op dit moment rond 4 à 5 dollar per ton. En die ene cent per liter komt volgens hem hiermee overeen. Shell maakte ook bekend de aanplant van 5 miljoen bomen in Nederland door Staatsbosbeheer te financieren met 17,5 miljoen euro. Het gaat om essen, een boomsoort die zwaar te lijden heeft onder de essentaksterfte. Deze schimmelziekte heeft al 80 procent van de Nederlandse essen aangetast. 'Het is de grootste bomenplantoperatie van de afgelopen honderd jaar', zegt Shell-directeur Van Loon.", "published_at": "2019-04-09"}
{"id": 10797592, "title": "Hoekstra: 'schokfonds' EU desnoods zonder Nederland", "text": "Als Frankrijk en Duitsland per se een eurozonebegroting willen optuigen die niet aan de Nederlandse voorwaarden voldoet, moeten ze dat maar zonder Nederland doen. Nederland zal in dat geval voor een 'opt-out' kiezen en geen financiële bijdrage leveren aan zo'n apart eurozonebudget, zegt minister van Financiën Wopke Hoekstra maandag in de Financial Times. Hoekstra uitte dit dreigement afgelopen weekeinde in de marge van een Eurogroep-vergadering in Boekarest. Een afzonderlijke Europese begroting voor de eurozone is een innige wens van vooral Frankrijk. De Fransen willen een 'schokfonds' van honderden of duizenden miljarden euro's oprichten waarmee eurolanden die in financiële problemen komen snel geholpen kunnen worden. Dit moet een nieuwe eurocrisis voorkomen. Duitsland gaat een heel eind mee in de Franse denkwijze, maar Nederland en een aantal kleinere landen zijn sterk tegen dit plan gekant. Zij vinden dat zo'n schokfonds eurolanden die hun begrotingszaakjes niet op orde hebben beloont. Landen met grote begrotingstekorten en hoge staatsschulden, zoals Italië, zullen in een recessie immers sneller in de problemen komen dan Nederland. Een omvangrijke eurozonebegroting is in de ogen van Hoekstra daarom een nieuwe stap naar een transferunie, waarbij economisch sterke eurolanden als Nederland de zwakkere lidstaten structureel subsidiëren. In december slaagden Nederland en zijn medestanders er nog in de Franse voorstellen flink af te zwakken. De eurolanden spraken toen af dat er geen aparte eurozonebegroting zou komen, maar slechts een beperkt 'begrotingsinstrument'. Dat zou uitsluitend dienen om noodzakelijke economische hervormingen te financieren. Het zou dus niet gebruikt worden om landen te helpen die door gebrek aan begrotingsdiscipline in een crisis geraken. Ook zou het budget van dit nieuwe begrotingsinstrument binnen de reguliere EU-begroting vallen. Het zou dus niet om extra geld gaan. Nederland wil namelijk niet dat de Europese begroting, en daarmee de Nederlandse bijdrage daaraan, steeds verder uitdijt. Hoekstra toonde zich in december erg tevreden over het onderhandelingsresultaat dat hij had binnengehaald. Het oorspronkelijke, ambitieuze Franse voorstel was volgens hem van 'een olifant in een muis veranderd'. 'En die muis zit ook nog in een kooi met een paar sloten op de deur.' Hoekstra heeft te vroeg victorie gekraaid, zo blijkt nu. Frankrijk en Duitsland zitten volop aan de sloten te morrelen. De kooideur staat op een kier en de muis kan misschien toch weer uitgroeien tot een olifant. Zo spreken de Franse en Duitse ministers van Financiën nog steeds van een 'eurozonebegroting' in plaats van een begrotingsinstrument en publiceerden zij in februari een nieuw gezamenlijk voorstel. Dat nieuwe plan zet bijna alle 'harde' afspraken die Hoekstra dacht te hebben afgedwongen weer op losse schroeven. Bijvoorbeeld: het aparte eurozonebudget komt toch boven op de reguliere EU-begroting en wordt deels bekostigd met extra financiële bijdragen van de eurolanden, dus ook Nederland. Net als alle EU-lidstaten heeft Nederland een vetorecht over Europese begrotingsbesluiten. Frankrijk en Duitsland stellen nu voor om voor de eurozonebegroting een afzonderlijk besluitvormingsorgaan op te richten, waarbij Nederland mogelijk zijn vetorecht over de besteding van het geld verliest. Tenslotte opperen de twee grootste eurolanden in het document toch weer dat de eurozonebegroting een 'stabiliserende functie in slechte tijden' moet hebben, ofwel een rol moet spelen bij crisisbestrijding. Allemaal elementen die Nederland niet wil en al dacht te hebben afgeserveerd. In de Financial Times zegt Hoekstra geërgerd: 'Dit ligt zeer gevoelig. Wij kunnen dit alleen onderschrijven als het echt voldoet aan onze wensen en voorwaarden. Alleen dan is dit iets waaraan wij kunnen deelnemen.' Zijn woordvoerder benadrukt in een toelichting dat Hoekstra er nog steeds van uitgaat dat de eurolanden in juni een compromis zullen sluiten waar Nederland mee kan leven en dat hij zijn dreigement niet hoeft uit te voeren.", "published_at": "2019-04-09"}
{"id": 10797593, "title": "Vliegtuigje crasht in boom, twee inzittenden met hoogwerkers gered", "text": "Ze hingen ruim een uur lang in hun vliegtuigje in een boom in Hilversum. Toch wisten twee inzittenden van een eenmotorig vliegtuigje maandag zonder al te veel kleerscheuren hun bizarre ongeluk op een militair terrein te overleven. 'Beide inzittenden zijn bevrijd uit vliegtuigje', twitterde de brandweer GooiVecht nadat het tweetal uit hun penibele situatie was gered. Ze waren in de kruin van een boom terechtgekomen, op 10 meter hoogte, en het toestel kon elk moment naar beneden vallen. De twee mannen kwamen aan het begin van de middag door nog onbekende oorzaak in problemen op het terrein van de Korporaal Van Oudheusdenkazerne. Dit ligt vlak bij het vliegveld Hilversum. Toen de brandweer en andere hulpdiensten arriveerden, zagen ze dat de neus van het vliegtuig een boom had doorboord. Ook lekte brandstof uit het toestel. Een van de inzittenden had kerosine over zich heen gekregen. De brandweer sprak van een 'gecompliceerde redding'. De hulp werd ingeroepen van een team in Utrecht gespecialiseerd in reddingen op grote hoogte. Om te voorkomen dat het vliegtuig alsnog naar beneden zou komen, werd eerst geprobeerd het te 'zekeren'. Hoogwerkers hadden echter moeite de plek te bereiken omdat er veel bomen staan. De twee inzittenden moesten tijdens de reddingsoperatie zo weinig mogelijk bewegen. 'Vanaf beneden leek het vliegtuig redelijk stabiel', aldus woordvoerder Maarten Steinkamp van de brandweer. 'Maar nadat een politiehelikopter luchtfoto's had gemaakt, bleek dat toch niet het geval te zijn.' De brandweer gaf het tweetal de hele tijd instructies via hun mobiele telefoons. Uiteindelijk, na anderhalf uur, slaagden de hulpdiensten erin de twee mannen uit het vliegtuigje te halen. Twee hoogwerkers gingen gelijktijdig omhoog: de een zorgde ervoor dat het toestel stabiel bleef, de ander werd gebruikt om de twee inzittenden af te voeren. Het tweetal had geen ernstige verwondingen opgelopen toen het toestel in de boom terechtkwam. Wel moest een van hen voor een controle naar het ziekenhuis. 'Ze maakten het naar omstandigheden eigenlijk heel goed', aldus Steinkamp. Nadat het tweetal was gered, zag de brandweer zich voor het volgende probleem gesteld: hoe het vliegtuigje uit de boom moest worden gehaald.", "published_at": "2019-04-09"}
{"id": 10797724, "title": "Eigenlijk een referendum over Netanyahu. Vier vragen over de verkiezingen in Israël", "text": "Als het aan hemzelf en zijn aanhangers ligt, wordt Netanyahu, al tien jaar aan de macht in Israël, de langstzittende premier die het land ooit heeft gehad. Maar hij heeft nu een serieuze tegenstander: Benny Gantz. Wat staat er bij de verkiezingen voor de Knesset op het spel? De Israëlische verkiezingen zijn deze keer vooral een referendum over de vraag of premier Benjamin Netanyahu (69) aan de macht moet blijven. De lieder van de Likud-partij is al tien jaar premier van Israël en volgens zijn aanhangers is het land er onder zijn bewind alleen maar op vooruitgegaan. 'De economie bloeit en de veiligheidssituatie is nog nooit zo goed geweest', zegt Matan Peleg van de rechts-zionistische organisatie Im Tirzu. 'Dat is een wonder in deze regio, waarvoor we God kunnen danken. En Netanyahu.' Israëlische jongeren kunnen zich bijna geen andere premier meer herinneren. Als Netanyahu wint, wordt hij deze zomer de langstzittende premier die het land ooit heeft gehad - dan gaat hij de vader des vaderlands David Ben Goerion voorbij. Ook in het buitenland is Netanyahu bijkans synoniem met Israël. 'Bibi', zoals Israeli's hem noemen, onderstreept zelf zijn goede relatie met wereldleiders zoveel als hij kan. Maar niet iedereen is van hem gecharmeerd. Zijn tegenstanders beschuldigen de premier ervan dat hij het vredesproces met de Palestijnen om zeep heeft geholpen, mensen tegen elkaar heeft opgezet en centrum-rechts van zich heeft vervreemd door allianties aan te gaan met rechts-racistische partijen als Otzma Yehudit, waarvan de leiders zich volgelingen noemen van Meir Kahane. Diens extremistische Kach-partij werd verboden in Israël en door de VS als terroristische organisatie bestempeld. Netanyahu wordt toch vervolgd wegens corruptie. Kan hij dan wel worden herkozen? De premier is inderdaad in staat van beschuldiging gesteld in drie corruptiezaken. Netanyahu zou dure sigaren, sieraden en champagne hebben aangenomen van een aantal miljardairs en zou geprobeerd hebben om een deal te sluiten met de krant Yedioth Ahronot en de nieuwssite Walla: er zouden allerlei gunstige regelingen voor hen worden getroffen als zij positief over hem zouden berichten. Maar het proces bevindt zich nog in een heel vroeg stadium. Netanyahu krijgt nog de kans om de openbaar aanklager ervan te overtuigen dat hij geen zaak heeft. De beschuldigingen zijn volgens Netanyahu absurd. 'Ik ben het slachtoffer van een ongekende heksenjacht, bedoeld om de uitslag van de verkiezingen te beïnvloeden', zei hij. De redenering is opmerkelijk: de procureur-generaal die besloot om de premier te vervolgen, is een gekende rechtse havik, die door Netanyahu persoonlijk is benoemd. Geen wet gebiedt een Israëlisch politicus af te treden als hij wordt vervolgd. Daarom kan Netanyahu door. Heeft Netanyahu serieuze tegenstanders? Er doen meer dan veertig partijen en partijtjes mee aan de Israelische verkiezingen, waarvan het overgrote deel de kiesdrempel niet zal halen. Netanyahu heeft maar één serieuze tegenstander, en dat is oud-generaal Benny Gantz (59). Hij meldde zich in december totaal onverwacht aan het politieke front en blijkt een formidabele tegenstander te zijn. Gantz sloot samen met enkele figuren uit het leger en het politieke midden de gelegenheidsformatie 'Blauw-Wit'. Belangrijk daarin is vooral de middenpartij Yesh Atid (Er is Toekomst) van Yair Lapid. Net als Netanyahu presenteert ook Gantz zich als een sterke man die Israël veilig kan houden en doet hij zijn best om de verdenking te weerspreken dat hij weleens links zou kunnen zijn. Belangrijk verschil is dat Gantz onder voorwaarden oren heeft naar vredesbesprekingen met de Palestijnen, terwijl Netanyahu daar niet in gelooft. De campagne is opvallend hard verlopen. Netanyahu vecht voor zijn politieke leven, gooit constant met modder naar zijn tegenstanders, haalt uit naar kritische journalisten en beloofde dit weekeinde delen van de bezette Palestijnse Westoever te annexeren als hij wordt herkozen. Gantz probeert het spel mee te spelen en sneerde dat hij met zijn soldaten in de modder lag, terwijl Bibi zijn Engels oefende op cocktailfeestjes. Ook andere kandidaten komen met verkiezingsstunts. Zo wordt minister van Justitie Ayelet Shaked vanwege een campagnefilmpje voor nazi uitgemaakt door haar tegenstanders. In het filmpje voor haar nieuwe partij Hayamin Hehadash (Nieuw Rechts) snuffelt ze aan een parfum met de naam 'Facisme', en zegt ze daarna: 'Ik vind het meer naar democratie ruiken.' Hoe groot is de kans dat Netanyahu zal winnen? In de laatste peilingen staat de partij van Gantz met 32 zetels voor op Netanyahu, wiens partij 27 zetels zou halen. Tegelijkertijd krijgt de rechtse coalitie die Netanyahu voor ogen heeft weer net iets meer stemmen dan het centrum-linkse blok van Gantz. Oud-links maakt geen schijn van kans: de Arbeiderspartij, die Israël jarenlang geleid heeft, komt in de peiling niet verder dan 11 zetels. De ultra-orthodoxe partij Shas rekent op 5 zetels en Jisrael Beitenu, de partij van de voormalige spraakmakende minister van Defensie en havik Avigdor Lieberman, komt op 4 zetels uit. Het gaat er dus om spannen. Veel Israëlische kiezers blijken tot het laatste moment te twijfelen op wie ze zullen stemmen. Wordt het een strategische stem om Bibi of Gantz te steunen of stemmen ze op een kleinere partij, met het risico dat hun stem verloren gaat? Hoe spannend Israëlische verkiezingen kunnen zijn bleek in 1996, toen de uitslagen in de late avond erop wezen dat Shimon Peres premier werd en de Israëli's in het ochtendjournaal hoorden dat toch Benjamin Netanyahu nipt had gewonnen. Maar zelfs als Gantz de verkiezingen wint, kan Netanyahu nog steeds premier blijven. Omdat Gantz niet hoeft te rekenen op de steun van de rechtse partijen, wordt het voor hem veel lastiger om een meerderheid te vormen. Zelfs als hij alle centrum- en linkse partijen achter zich zou krijgen, zou hij volgens de peilingen nog steeds twee zetels tekortkomen.", "published_at": "2019-04-09"}
{"id": 10797725, "title": "Arrestaties om aanslag Telegraaf", "text": "De politie heeft maandag tijdens een grote actie twaalf verdachten opgepakt van wie een deel mogelijk betrokken was bij de aanslag op het pand van De Telegraaf in Amsterdam. De arrestaties vonden plaats in Amsterdam, Utrecht en Den Haag. Daarnaast doorzocht de politie 25 woningen en loodsen en werden auto's, motoren en geld in beslag genomen. Op de vroege ochtend van 26 juni 2018 reed een man een Volkswagen Caddy door de glazen pui van het TMG-gebouw aan de Basisweg, vervolgens stak hij de wagen in brand met een jerrycan vol benzine. Niemand raakte gewond, de gevel van het kantoorpand raakte wel zwaar beschadigd. 'De aanval op De Telegraaf was geen toevalstreffer. Het was een bewuste keuze om het vrije woord aan te vallen', zegt de Amsterdamse recherchechef Olivier Dutilh. 'Dat kwam heel erg bij ons binnen.' Volgens hem hebben het Openbaar Ministerie en de politie daarom alles op alles gezet om de daders te pakken. Het onderzoek werd bemoeilijkt doordat de brand veel sporen heeft uitgewist. Zes van de twaalf verdachten zouden betrokken zijn geweest bij de aanslag op het kantoorpand van De Telegraaf. Een van hen is de vermoedelijke dader, de anderen zouden hebben geholpen bij de voorbereidingen en de vlucht. De andere zes verdachten behoren tot een bende die zich bezighoudt met het stelen en helen van snelle voertuigen die gebruikt worden voor onder meer liquidaties en ram- en plofkraken. 'De politieactie van maandag komt voort uit twee parallelle onderzoeken die een relatie met elkaar bleken te hebben', aldus Dutilh. De aanval op De Telegraaf bracht afgelopen zomer veel opschudding teweeg. Een paar dagen eerder was ook al een raket afgevuurd op het pand van weekblad Panorama. De Amsterdamse interim-burgemeester Jozias van Aartsen noemde het een 'aanslag op de steunpilaar van de democratie'. Premier Mark Rutte noemde de aanslag 'een klap in het gezicht van de vrije pers en de Nederlandse democratie'. Vorige maand werd al bekend dat politie en het OM er ernstig rekening mee houden dat de voortvluchtige crimineel Ridouan T. achter de aanslag zit. Hij zou de mogelijke opdrachtgever zijn.", "published_at": "2019-04-09"}
{"id": 10797726, "title": "May vraagt Parijs en Berlijn meer tijd voor Brexit", "text": "Theresa May gaat vandaag naar Berlijn en Parijs om daar te pleiten voor een nieuwe verlenging van de Brexit-deadline. De premier verwacht meer tijd nodig te hebben om een Brexit-akkoord met Labour te sluiten. Woensdag komen de Europese leiders bijeen om tijdens een noodtop te overleggen over wat te doen met de Brexit. Vooral de Fransen staan sceptisch tegenover verder uitstel. De gesprekken met de oppositie verlopen moeizaam. Jeremy Corbyn staat onder grote druk van zijn achterban om een nieuw referendum te eisen, terwijl bij de Conservatieven woede heerst over Mays toenadering tot de socialist, wat zal leiden tot een zachtere Brexit-variant. Vanuit het buitenverblijf Chequers had Theresa May dit weekeinde via een videoboodschap haar landgenoten, haar partijgenoten voorop, om begrip gevraagd. De vraag is of het veel helpt. Partijmedewerkers dreigen in staking te gaan bij de campagne voor de aankomende raadsverkiezingen, voormalig Brexit-minister Dominic Raab noemt het overleg 'een potentiële ramp voor de natie' en de brexiteers in de partij sturen aan op een nieuwe vertrouwensstemming. Dat zal een indicatieve stemming zijn omdat ze voor de Kerst reeds hun kruit hadden verschoten. De fractie kan slechts één keer per jaar een couppoging wagen. De argwaan in de Conservatieve gelederen werd afgelopen dagen vergroot door een stuk in The Sunday Times over een gebrek aan daadkracht van Corbyn met betrekking tot het antisemitismeprobleem in zijn partij. Uit gelekte dossiers bleek dat de partijtop zelfs leden lijkt te beschermen die zich hadden bezondigd aan kreten als 'Sieg Heil'. Voor May is praten met Labour de allerlaatste kans, nu Conservatieve brexiteers en de Noord-Ierse DUP niet willen instemmen met haar akkoord. De Brexit-impasse leidt ook tot reflectie. In een openhartig interview met de BBC zei de regeringsjurist Geoffrey Cox dat een lang uitstel onvermijdelijk lijkt te zijn. Hij gaf toe dat de regering de complexiteit van uittreding heeft onderschat. 'We ontrafelen 45 jaar diepgaande integratie. Dat moet met de grootst mogelijke zorgvuldigheid gebeuren. Het vereist een hard begrip van de realiteit.' De ware gelovers in de Brexit blijven optimistisch. Andrea Leadsom, de fractieleider van de Conservatieven, beweerde op de BBC dat het zonder akkoord verlaten van de EU niet het einde van de wereld betekent, zelfs niet wanneer dit aanstaande vrijdag reeds het geval is. Die deadline was door de Europese Raad tijdens de jongste top, enkele weken geleden, bepaald, maar Martin Selmayr, de hoogste eurocraat, had al laten doorschemeren dat ook 12 april rekbaar is. Maar hoe rekbaar? May heeft al laten weten dat ze, in tegenstelling tot eerdere beweringen, niet peinst over een No Deal, met name uit vrees voor het voortbestaan van het Verenigd Koninkrijk. Ook het Lagerhuis heeft gezegd niet met een No Deal akkoord te zullen gaan. Labour-kamerlid Rebecca Long-Bailey, lid van het onderhandelingsteam, kondigde zelfs aan dat haar partij kan stemmen voor het intrekken van Artikel 50 wanneer Brussel geen uitstel meer wil en No Deal overblijft. De vrees voor No Deal leeft ook bij andere Europese lidstaten. De Ierse premier Leo Varadkar zei zondag dat een Europese leider die een veto uitspreekt tegen verlenging niet snel kan rekenen op vergiffenis. Hij leek daarmee te doelen op de Franse president Emmanuel Macron, die zich als havik profileert.", "published_at": "2019-04-09"}
{"id": 10798634, "title": "Het is mooi geweest. Bert Wagendorp", "text": "BBC First zond vorige week de film Brexit: The Uncivil War van James Graham uit. Daarin speelt de geweldige Benedict Cumberbatch (Sherlock, Patrick Melrose) de rol van Dominic 'Dom' Cummings, volgens velen het geniale brein achter de Vote Leave-campagne die in 2016 leidde tot winst voor de brexiteers in het referendum over uittreding uit de Europese Unie. Dat is inmiddels drie jaar geleden en de Britten zijn nog steeds lid. Van Cummings is sindsdien weinig meer vernomen, hij leidt een teruggetrokken leven en mijdt de publiciteit als de pest. Dat is jammer, want het zou interessant zijn om te zien hoe hij tegen de huidige puinhoop aankijkt - hij heeft per slot van rekening stevig de hand gehad in het ontstaan ervan. Cummings etaleert in de film een diep dédain voor politici, dus vermoedelijk zal hij die ook verantwoordelijk houden voor de ontstane chaos. Wat uit Brexit: The Uncivil War krachtig naar voren komt, is hoe een stabiel land doelbewust uit elkaar wordt getrokken, hoe grote groepen mensen tegen elkaar worden opgezet en een samenleving wordt gedestabiliseerd. Dat dat staat te gebeuren is duidelijk vanaf het moment waarop premier Cameron besluit het democratisch wangedrocht van een referendum in te zetten om de brexiteers in zijn eigen partij uit te schakelen, met rampzalige gevolgen. In handen van gehaaide manipulatoren als Cummings wordt de volksraadpleging een vlijmscherp zwaard dat de Britse samenleving genadeloos doormidden klieft. Vandaag, dinsdag, vliegt premier Theresa May naar Parijs en Berlijn om bij Macron en Merkel aan te dringen op extra tijd om tot een deal te komen. Woensdag is de speciaal ingelaste top van EU-leiders die akkoord moeten gaan met nieuw uitstel. Doen ze dat niet, dan staan de Britten komende vrijdag zonder overeenkomst op straat. Wat weer niet kan, omdat het Lagerhuis vorige week met één stem verschil een wetsvoorstel heeft aangenomen dat een No Deal-Brexit verbiedt. Met weer als consequentie dat de Britten de hele Artikel 50-procedure over uittreding moeten intrekken en de Brexit wordt afgelast. Dat zou na alle heisa een tamelijk goede grap zijn. Maar ook een tragische en een erg dure: er zijn al vele miljoenen gaan zitten in de voorbereidingen op de scheiding. Intussen tracht May wanhopig met Labour tot overeenstemming te komen over een nieuwe deal die ze woensdag aan de EU-leiders kan voorleggen en waarin haar land de EU wel zal verlaten, maar lid blijft van de douane-unie die de EU ook is. Dat vinden de brexiteers hetzelfde als 'een lidmaatschap zonder stemrecht'. Daarom proberen ze voor woensdag een motie van wantrouwen tegen May te organiseren, om de EU duidelijk te maken dat de Unie een afspraak maakt met een dead woman walking. Maar wat er ook uitkomt de komende dagen - uitstel met een jaar is ook nog een mogelijkheid - de pleuris zal uitbreken onder voor- en tegenstanders en Groot-Brittannië zal in alle gevallen achterblijven als een tot op het bot verdeeld land dat nog jarenlang de naweeën zal ondervinden van een onverantwoord besluit en de manipulatieve spelletjes van public school-jongens als Cummings, met het welzijn van miljoenen burgers als inzet. Groot-Brittannië wordt gesloopt door een samenzwering van idioten en het ergste moet nog komen. Ik hoop dat de EU nu snel een eind maakt aan het Britse lijden. Het was prachtig drama, Lagerhuisvoorzitter Bercow zat als een soort dorpsgek bij Jinek. Maar het is mooi geweest. Het is niet meer om aan te zien. Gooi ze eruit.", "published_at": "2019-04-09"}
{"id": 10796126, "title": "Zware beroepen in alles de klos. pensioenleeftijd verhoging", "text": "Cijfers geven aan dat de verhoging van de pensioen-leeftijd desastreus uitpakt voor laagopgeleide werk-nemers in zware beroepen. Bouwvakkers, verplegers en loodgieters krijgen minder pensioen dan gemiddeld en gaan aantoonbaar eerder dood. Iedereen voelt aan dat dit niet klopt, maar er gebeurt vooralsnog niets. Bij de pensioenfondsen zien ze elke dag dat de verhoging van de pensioenleeftijd leidt tot problemen voor met name mensen met zware beroepen. Bij PMT, het pensioenfonds voor de kleinmetaal, is het aantal arbeidsongeschikte oudere werknemers verdubbeld sinds de pensioenleeftijd is verhoogd. Bij dat fonds zijn onder meer de loodgieters, fietsenmakers en installatiebedrijven aangesloten. Bpf Bouw, het pensioenfonds voor de bouwsector zegt dat het aantal 60-plussers dat arbeidsongeschikt raakt, de afgelopen jaren met 15 procent per jaar stijgt. ,,Allemaal bij de mensen op de bouwplaats. Bij het kantoorpersoneel zie je die toename niet'', zegt David van As van Bpf Bouw. Ook PFZW, het pensioenfonds van de zorg, ziet dat oudere werknemers het niet redden. ,,Van de 60-plussers zit 19 procent in de WIA, de regeling voorr arbeidsongeschikten'', zegt de woordvoerder. En het aantal 60-plussers dat nog actief is in de zorg, neemt fors toe. Dus de instroom in de WIA zal ook flink toenemen, verwacht het pensioenfonds. Wat de situatie extra schrijnend maakt, is dat mensen in zware beroepen over het algemeen minder verdienen dan hogeropgeleiden. De laatsten kunnen in hun werkzame leven vaker sparen en daardoor eerder met pensioen. Lageropgeleiden genieten dat voordeel niet; zij moeten doorgaan 'tot het gaatje'. Hoogopgeleiden hebben nog een voordeel: zij beginnen later met werken omdat ze langer hebben gestudeerd. En een laatste 'oneerlijkheid': lageropgeleiden sterven eerder, waardoor ze minder lang pensioen uit de collectieve pot krijgen. Dat geld gaat naar de langer levende hoogopgeleiden. Het komt er dus op neer dat laagopgeleiden ook nog eens meebetalen aan het pensioen van hogeropgeleiden. Knel zitten Mensen met een zwakke sociaaleconomische positie, een lage opleiding en laag loon zijn de pineut, waarschuwt Johan Mackenbach, hoogleraar en hoofd Maatschappelijke Gezondheidzorg bij Erasmus MC. ,,Lageropgeleiden zitten knel. Ze halen nu al niet altijd gezond hun pensioen. En die achterstand gaan ze niet inhalen, want voor hen stijgt de gezonde levensverwachting niet sneller dan voor hoogopgeleiden.'' Dat heeft diverse oorzaken, zegt Mackenbach. ,,Roken verklaart 20 procent van de lagere levensverwachting. Er wordt minder gerookt, maar de afname is bij hogeropgeleiden groter dan bij lageropgeleiden. Daarnaast hebben lageropgeleiden vaak lagere lonen. Dat leidt tot armoedestress. Ze sporten ook minder, hebben vaker overgewicht en vaak slechtere arbeidsomstandigheden. Zolang de gezondheidsverschillen zo groot zijn, moet je serieus overwegen om mensen met een lage opleiding eerder met pensioen te laten gaan.'' Voorlopig zal de situatie voor lageropgeleiden alleen maar slechter worden, denkt Mackenbach. ,,Het is niet onmogelijk om lageropgeleiden gezonder te laten leven, maar het duurt erg lang. Daar staat een termijn van zeker twintig jaar voor.'' De vakbonden eisen dat er een goede regeling komt om mensen met zware beroepen eerder met pensioen te laten gaan. Het probleem is dat bonden, werkgevers, wetenschappers en politiek er maar niet in slagen aan te geven wat een zwaar beroep is. ,,Dit is geen onoplosbare discussie'', vindt Mackenbach. ,,Verhoog de pensioenleeftijd minder snel, dan maak je het probleem al minder. En durf nou eens knopen door te hakken over wat een zwaar beroep is. Kijk naar de instroomcijfers van de WIA, bijvoorbeeld. Het is geen perfect systeem, maar beter dan wat we nu hebben.'' Vroegpensioen Een groep deskundigen pleitte vorige week voor een vroegpensioen voor mensen met zware beroepen. Met fiscale voordelen moet het mogelijk worden gemaakt deze mensen wat extra te laten sparen, zodat ze eerder met pensioen kunnen. Gertjan Beens, voorzitter van de NVAB, de beroepsvereniging van bedrijfsartsen vindt een vroegpensioen voor zware beroepen helemaal geen goed idee. ,,Daarmee span je het paard achter de wagen. Je haalt de prikkel weg om zwaar werk aan te pakken.'' Beens pleit ervoor om zwaar werk minder zwaar te maken. Dat biedt een structurele oplossing. ,,Mensen kunnen tot op hoge leeftijd prestaties leveren. Maar dat zware werk houd je niet vol. Ik werk ook voor een installatiebedrijf. Daar zie je dat ouderen het volhouden, omdat jongere werknemers het zware werk doen. Dan weet je dat die jongeren ook versleten zijn als ze ouder worden.'' En zo blijft het probleem bestaan, vreest Beens. ,,Werkgevers doen nu veel aan reïntegratie, maar de nadruk moet liggen op preventie.'' Wat klopt er niet in het systeem?", "published_at": "2019-04-09"}
{"id": 10796936, "title": "Als rechts groeit, gaat links blaffen. links activisme rechtszaak", "text": "De vrouw die Baudet bedreigde door 'paf' te roepen, staat vandaag voor de rechter. De Nijmeegse lijkt gelieerd aan de Anti Fascistische Aktie. Hoe staat het met links-radicale groepen in Nederland? ,,De harde kern is klein, maar de acties hebben impact.\" Een onbezonnen rebelse leus of een serieus te nemen dreigement? De politierechter in Amsterdam zal zich vandaag buigen over die vraag als een 21-jarige Nijmeegse activist zich moet verantwoorden voor haar lied tijdens een antiracismedemonstratie twee weken geleden in Amsterdam. ,,Als je Thierry dood wil schieten, zeg dan paf\", herhaalde ze, gehuld in een trui van de Anti Fascistische Aktie, ook wel AFA of antifa genoemd. Een lid van AFA kun je haar trouwens waarschijnlijk niet noemen. Links-extremistische groepen in Nederland, volgens onderzoek 27 in totaal, doen niet aan ledenadministratie, organisatie - of erger, in hun optiek - hiërarchie. De rechter zal moeten beoordelen of de vrouw zich inderdaad schuldig maakt aan opruiing en bedreiging, zoals het Openbaar Ministerie stelt. Via haar advocaat heeft ze spijt betuigd en benadrukt ze dat ze Baudet absoluut niet wilde bedreigen: ,,Ik had niet verwacht dat mensen het serieus zouden nemen.'' Dat gebeurde dus wel: de beelden gingen viraal, de ophef was groot. Politici spraken schande van de tekst, bij veel mensen gingen de gedachten terug naar bedreigingen van de politieke peetvader van Baudet, Pim Fortuyn, die in mei 2002 vermoord werd door milieuactivist Volkert van der Graaf. Krap een maand voor de moord werd Fortuyn 'getaart' in debatcentrum Nieuwspoort. Drie activisten drukten een baksel in het gezicht van Fortuyn, gepaard met kreten als 'geef racisme geen stem'. Fortuyn noemde het onderdeel van de demonisering, zeker na de moord kwam de taartactie in een kwaad daglicht te staan. De 'taarters' willen niet terugblikken op het incident, zegt hun advocaat. De vrouw uit Nijmegen was pas 4 jaar oud toen Fortuyn werd vermoord, en kreeg een zwart hoofdstuk uit de politieke geschiedenis van Nederland niet bewust mee. Strafrechtexpert Theo de Roos denkt wel dat die historische context wordt meegenomen door de rechtbank. ,,Ook de moord op Pim Fortuyn telt mee bij een beoordeling'', verwacht de emeritus hoogleraar strafrecht. De Nijmeegse droeg een trui van AFA, een van de oudste actiegroepen tegen extreemrechts, mede ontstaan uit de krakersscene begin jaren 90. Hoe groot zijn deze en andere linkse actiegroepen? Wat willen ze? Zijn ze gewelddadig? Het Haagse links-activistische gemeenteraadslid Fatima Faïd is redelijk goed ingevoerd in de scene: ,,Het werkt niet volgens vaste structuren of een lidmaatschap. Je kunt morgen een AFA-shirt aantrekken en je hoort erbij.'' Het wetenschappelijk onderzoeksbureau van het ministerie van Justitie en Veiligheid vroeg Bureau Beke om links-extremistisch Nederland in kaart te brengen, in 2018. De uitkomst: er zijn 27 links-extremistische groepen actief, en de meerderheid richt zich op thema's als antifascisme en mensenrechten'. Sympathisanten schuwen geweld niet (bij demonstraties worden wapens en vuurwerk aangetroffen), komen op voor vluchtelingen en dieren, ageren tegen extreemrechtse clubs en rechtse politieke partijen, de asielketen en de defensie-industrie. Dat gebeurt bijvoorbeeld met (illegale) tegendemonstraties bij Pegida-protesten, ook worden bedrijven en organisaties op de korrel genomen. Zo werd in 2016 het huis van de directeur van de Immigratie- en Naturalisatie Dienst (IND) beklad met de tekst 'IND=moord'. De politie turfde tussen 2015 en najaar 2017 ruim 180 personen die gelieerd kunnen worden aan links-radicale groepen, vooral twintigers en dertigers. De Nationale Politie typeert dertig tot veertig mensen als spilfiguur. ,,De harde kern is niet zo groot'', zegt Anton van Wijk, directeur van Bureau Beke. ,,Maar de impact kan wel groot zijn; kijk maar naar bekladdingen zoals bij de directeur van de IND.'' Wie de linkse actiehistorie kent, zal bij illegale demonstraties, een rookbommetje en een bekladding misschien spreken van kinderspel, gezien de veel gewelddadigere aanslagen die RaRa pleegde, de actiegroep die dertig jaar geleden met bommen bij het ministerie en de staatssecretaris thuis spijkerhard ageerde tegen asielbeleid, racisme en apartheid. Dat waren nog eens activistische tijden, zullen de linkse strijders van weleer denken. Maar met de opkomst van extreemrechtse en nationalistische clubs als Pegida en Erkenbrand kan dat extreemlinkse sentiment wel eens opflakkeren, schrijft de Nationaal Coördinator Terrorisme en Veiligheid (NCTV) in het 'dreigingsbeeld' van februari: ,,Het is voorstelbaar dat links-extremisten de komende tijd vaker van zich laten horen tegen het nieuwe elan van rechts-extremisten.'' Want links werkt nog altijd vooral reactief: ,,Links kan niet zonder rechts, maar rechts kan wel zonder links'', verwoordt een ingewijde de dynamiek. Met de monsterzege van Forum voor Democratie bij de verkiezingen zal dat aanjaageffect vermoedelijk alleen maar sterker worden. 'Baudet is erger dan Fortuyn', klinkt het in linkse kringen, en Forum voor Democratie was al vaker doelwit van actievoerders. Vorig jaar werd een FvD-kandidaat in Amsterdam belaagd door wat omroep AT5 omschreef als 'AFA-leden'. Op beelden is te zien hoe de 71-jarige man geduwd wordt door een demonstrant. Baudets woning in Amsterdam werd een jaar daarvoor beklad door een collectief dat zich het Radicaal Anarchistisch Feministisch Front noemt. Op fora en social media circuleren afbeeldingen met 'FUCK FVD' en 'PAF', verwijzend naar de leus van de Nijmeegse. Hoe AFA-sympathisanten er zelf over denken, is niet zomaar te achterhalen. Verzoeken om een gesprek worden afgewezen. Die zwijgzaamheid lijkt eerder regel dan uitzondering. Een onaangekondigd bezoek aan de Anarchistische Boekenwinkel Opstand in Den Haag - op de planken literatuur over dierenrechten, feminisme en de klassenstrijd, met auteurs van Peter Singer tot Karl Marx - levert ook weinig op. Op tafel liggen stickers met teksten als 'Die Yuppie Scum' (sterf, yuppen-schorem) en 'Class War'. De vriendelijke medewerker wil best een oproepje verspreiden van deze krant, maar zelf wil hij absoluut niet in de media over zijn drijfveren of activiteiten. Het Haagse raadslid Faïd is zelf geregeld bij antidiscriminatiedemonstraties, maar bestempelt zichzelf niet als 'AFA-lid'. ,,O nee, ik ben voor hen ook onderdeel van het systeem hè, ik zit in een gemeenteraad. Voor hen zijn wij politici de absolute sukkeltjes van de beweging. Maar ik hoef niet bij AFA, zij vergaderen nog langer dan wij, totdat echt ìedereen het eens is.''", "published_at": "2019-04-09"}
{"id": 10798687, "title": "'Ik wil de boel altijd bij elkaar houden'. Michiel Dankers raadslid D66 Deurne", "text": "Hij zit deze week 25 jaar in de Deurnese gemeenteraad. Een mijlpaal die bijna nergens meer gehaald wordt, maar Michiel Dankers (55) bereikte 'm fluitend. Zelf had hij er geen moment aan gedacht. Het was dat Frank van Tilburg - zijn overbuurman in de gemeenteraad - erover begon en een gedicht voordroeg en dat burgemeester Hilko Mak bloemen tevoorschijn toverde. Anders was die laatste raadsvergadering er gewoon een als alle andere geworden. Of, nou ja gewoon? In je vrije tijd proberen de beste beslissingen te nemen voor meer dan 30.000 inwoners is natuurlijk niet echt gewoon. Ook al doe je dat al een kwarteeuw. Waarom hij die afslag nam? Michiel Dankers was altijd al geïnteresseerd in lokale politiek, vertelt hij in zijn huis in Walsberg. Na een studie rechten in Utrecht keerde hij terug naar zijn geboortedorp Deurne en richtte hier samen met anderen een lokale afdeling van D66 op. Dertig was hij toen ze hem vroegen om lijsttrekker te worden en na de verkiezingen maakte hij met drie zetels op zak zijn entree als Deurnes raadslid. ,,Vier jaar later verloren we een zetel. We merkten: als plaatselijke afdeling word je afgerekend op de koers van de landelijke partij. Terwijl we hier over heel andere dingen beslissen dan in de landelijke politiek. Dus richtten we een lokale partij op.'' DOE! zag het levenslicht en Dankers werd de voorzitter. En met succes. De laatste drie verkiezingen was jullie partij telkens de grootste. Waar ligt dat aan? ,,Poeh. Ik denk omdat we proberen op te komen voor alle Deurnenaren. Niet voor individuele belangen. In tegenstelling tot wat mensen wel eens denken, word ik dan ook vrijwel nooit gebeld door mensen of ik iets voor ze kan betekenen. We staan niet voor maar één belang.'' Waar ben je trots op? ,,We hebben binnen onze partij nooit heibel gehad, dat vind ik mooi. Ik doe dit in mijn vrije tijd, dit is een hobby. Kijk: discussie hebben is prima, een keer boos worden ook. Maar niet meer dan dat. Er is veel plezier binnen onze partij. Dat vind ik belangrijk. Waar ik ook blij mee ben, is dat we er weer goed voor staan in Deurne. Dat hebben we samen gedaan, met alle partijen.'' Waar ben je niet blij mee? ,,Ik kan zeggen: het nieuwe centrumplan bijvoorbeeld, de Wolfsberg, daar hebben we nooit achter gestaan. Maar alles is op basis van democratie, hè. De dingen die goed gaan doe je samen en de dingen die niet goed gaan ook. Als eenmaal iets is besloten, ga ik er niet negatief over doen. Je moet ervoor staan wat je met z'n allen hebt besloten.'' Hoe kijk je aan tegen slepende Deurnese kwesties? De vernieuwing van de N270 die op zich laat wachten, het glastuinbouwproject, rechtszaken die ontwikkelingen vertragen? ,,Zaken die slecht lopen worden er natuurlijk vaker uitgelicht. Dat begrijp ik wel, maar ik vind het ook jammer. Het meeste in Deurne gaat goed. We zijn een gemeente die in ontwikkeling is en daar ontstaan af en toe tegenstrijdige belangen. Soms wordt er extra nadruk gelegd op dingen die niet zouden kloppen. Kijk naar die plannen voor een parkeerplaats in de buurt van het station die je achteruit zou moeten verlaten. Daar ontstaat dan rumoer over. Maar achteruit wegrijden van een parkeerplaats is toch normaal? Kijk maar naar je eigen oprit. Die eindigt toch ook op een openbare weg?'' Als je een ding kan veranderen, wat zou dat zijn? ,,Een ding maar? Dat is wel erg weinig. Hahahaha. Vooruit: dan wil ik dat alle mensen die zorg nodig hebben, dat ook krijgen. Dat we daarin nooit tekortschieten. Aandacht en hulp bieden is het belangrijkste.'' Heb je ooit wethouder willen worden? ,,Nee. Nooit. Dat zou betekend hebben dat ik mijn baan als directeur van Niba NV (bedrijf actief op gebied van zand- en grindwinning, red.) zou moeten opzeggen.\" Burgemeester dan? Er zijn mensen die je schaduwburgemeester noemen. ,,Nee, dat ambieer ik helemaal niet. Schaduwburgemeester is ook geen titel die ergens op is gebaseerd. Alsof ik invloed heb. Alsof ik politieke spelletjes speel. Ik wil wel altijd de boel bij elkaar houden. Dat we met z'n allen in het belang van Deurne besluiten nemen.'' Op naar het volgende jubileum, dat wel toch? ,,Ik blijf tot de volgende verkiezingen, dit is mijn laatste periode. Ik heb altijd gezegd: je moet niet te lang in de raad zitten. En nu zit ik er zelf al ontzettend lang. Er moet ruimte zijn voor nieuwe mensen en nieuwe ideeën. Bovendien wil ik nog veel dingen doen voor verenigingen in het dorp.''", "published_at": "2019-04-09"}
{"id": 10799160, "title": "Druk. Column", "text": "j.kessels Ja, ik zie het ook bij mijn dochter van zestien, die op 5 vwo zit. Ze wordt regelmatig sufgetoetst. Naast de proefwerkweken heeft ze tussendoor de ene toets na de andere. Een hordenrace, noemt een lector al dat getoets in onze krant. Ze voelt daardoor veel druk. Terwijl de jeugd van tegenwoordig toch al veel druk voelt. Ze moeten presteren op school, ze zijn actief op social media en appen en snappen met hun mobieltjes bijna de klok rond. Kan het niet wat minder, of is dat nou nodig, vraag ik haar weleens. Ja, ze vindt het nodig, want ze wil er graag bij horen. Dat mobieltje kan zelfs de schoolresultaten in de weg zitten. Kinderen krijgen veel meer prikkels dan ik in mijn jeugd. De wereld van nu is een wereld van verschil met de wereld van vroeger. Wij zaten met schoolboeken in de klas, kregen op een traditionele manier les en als je klaar was met je huiswerk, dan ging je op straat voetballen tot het eten op tafel stond. Op de zwartwit-tv had je de keuze uit een paar Nederlandse en Duitse zenders. Het leven was simpel, terwijl het leven voor kinderen van nu niet alleen een hordenrace op school is, maar ook een achtbaan op social media. Soms merk ik aan mijn dochter dat ze terugverlangt naar haar eigen jeugd. Zullen we een spelletje kaarten, of stratego spelen, vraagt ze dan. Ze vraagt het alleen steeds minder, omdat ze opgeslokt wordt door huiswerk of sociale verplichtingen via het mobieltje. Ook nog zoiets: vroeger kon je onvoldoendes op school verzwijgen, totdat je de tijd rijp achtte, of de situatie zich daar voor leende, het slechte cijfer op te biechten. Nu heb je Magister, waarop ouders net zo snel als het kind de cijfers kunnen zien. Ik niet trouwens, want daar leent mijn mobieltje zich niet voor. Ik hoor het vanzelf wel, denk ik dan. Het drankgebruik onder jongeren is wel van alle tijden. Gisteren stond in onze krant nog een verhaal over het nut van drankcampagnes, naar aanleiding van het alcoholgebruik in de Kempen. Vroeger werd er veel meer en ook veel jonger gedronken dan nu. En dat, terwijl jongeren tegenwoordig veel meer redenen hebben om te drinken dan wij vroeger, door de druk die ze van alle kanten voelen en de druk die ze zichzelf opleggen.", "published_at": "2019-04-09"}
{"id": 10799167, "title": "Walk of Fame voor Snollebollekes", "text": "Daar ligt-ie dan, de tegel van feestact Snollebollekes uit Best op de Walk of Fame van het Gelredome in Arnhem. Tussen tegels van wereldsterren als Paul McCartney, de Spice Girls en Britney Spears. Het eerbetoon viel frontman Rob Kemps ten deel omdat hij vorige week twee keer een show gaf voor een uitverkocht stadion. Volgend jaar maart staat hij er trouwens weer twee keer. ed.nl/video", "published_at": "2019-04-09"}
{"id": 10799169, "title": "Zwaargewonde bij brand, politie spreekt van gerichte aanslag", "text": "Een 49-jarige man uit Breda is gisteravond zwaargewond geraakt bij een brand. Het slachtoffer liep ernstige brandwonden op en is naar het ziekenhuis gebracht. De politie zegt uit te gaan van een gerichte actie en is op zoek naar één of meerdere daders, zo laat een woordvoerder weten. Het incident gebeurde rond 21.30 uur in een garagebox aan de Sparrenweg in Breda, midden in een woonwijk. Wat er precies gebeurd is, is nog niet bekend. Douche Een traumahelikopter landde vlakbij om hulp te verlenen. Het slachtoffer werd bij een woning aan de overkant onder de douche gezet en is vervolgens met spoed per ambulance naar het ziekenhuis gebracht. De Bredanaar zou aanspreekbaar zijn geweest. De politie rukte gisteren in groten getale uit om de dader(s) op te sporen en onderzoek te doen rond de garagebox en in de straat. De agenten droegen daarbij kogelwerende vesten. ,,Het gaat hier niet zomaar om een brandje\", aldus een politiewoordvoerder in een reactie. ,,We stellen daarom een uitgebreid onderzoek in.\"", "published_at": "2019-04-09"}
{"id": 10799171, "title": "'Deze prik is goed voor mij'", "text": "De GGD-Brabant Zuid-Oost vaccineert de komende twee weken circa 40.000 jongeren tegen meningokokken type A, C, W en Y. Gisteren was de aftrap in Asten. Een beetje spannend vindt Indi van den Heuvel (16) het wel, wanneer de verpleegkundige van de GGD Brabant-Zuidoost een prik in haar linkerarm zet. Maar lachen kan ze nog. ,,Pijn deed het niet\", zegt ze, na afloop. Zij en met haar circa 40.000 jongeren in Zuidoost-Brabant worden de komende twee weken ingeënt tegen meningokokken A, C, Y en W. Lang heeft ze niet over de vaccinatie nagedacht. ,,Je krijgt een oproep en dan ga je\", zegt ze. ,,Je kan het maar beter doen\", vindt ook haar vriendin Marieke van der Aa (17). Het nieuws dat vorig jaar 22 mensen aan meningokokken W zijn overleden en dat het aantal besmettingen met het type W de afgelopen jaren enorm is toegenomen, is aan de meeste jongeren niet voorbij gegaan. Des te meer reden dat ze vandaag voor een prik naar sporthal De Schop in Asten zijn gekomen. ,,Het is goed voor mij\", vindt de 17-jarige Ties Sweegers. ,,We gaan gewoon. Ik heb gehoord dat je er aan dood kunt gaan\", vult zijn vriend Sjoerd van Heugten (16) aan. Megaklus Enkele tienduizenden jongeren tussen de veertien en achttien jaar inenten is een megaklus voor de GGD Brabant-Zuidoost. Na de aftrap van de campagne gisteren in Asten is vandaag Eersel aan de beurt. Eindhoven, Best, Veldhoven, Helmond, Geldrop, Gemert-Bakel en Valkenswaard volgen daarna. Afgelopen najaar werd al een kleine groep 14-jarigen ingeënt en aankomende juni volgt nog een ronde. Waarom zo trapsgewijs? ,,Omdat er niet genoeg vaccinvoorraad is\", verklaart coördinator van de vaccinatiecampagne van de GGD Brabant-Zuidoost Ludy Blind. Geluiden dat jongeren niet warmlopen voor de prik, zoals bijvoorbeeld in de Randstad of Gelderland, zijn in Zuidoost-Brabant in ieder geval niet te horen. ,,In het najaar was de vaccinatiegraad ongeveer 90 procent.\" Die hoge vaccinatiegraad is nodig om ervoor te zorgen dat de ziekte zich niet kan verspreiden. ,,Dat zorgt voor paraplubescherming, ook voor de kinderen die niet zijn gevaccineerd. Maar een kind dat niet gevaccineerd is, loopt wel een hoger risico om meningokokken op te lopen. We raden iedereen aan om te vaccineren\", zegt jeugdarts Marianne Daalderop. In Asten twijfelt bijna niemand of die vaccinatie wel moet, maar Jasmine van Kessel (17) is een van de uitzonderingen. ,,Ik heb er heel veel over nagedacht\", zegt ze, nadat ze haar inenting heeft gehaald. ,,Mijn moeder staat heel sceptisch tegenover vaccinaties. Ik zelf ook wel. Toen ik een jaar of drie was, woonden we nog in Spanje en ben ik heel ziek geworden na een vaccinatie. Anderhalf uur erna stopte ik met ademen en heeft mijn vader me moeten reanimeren. Het is allemaal goed gekomen, maar het maakt me wel voorzichtiger. Ik heb de redenen om de vaccinatie wel of niet te nemen tegen elkaar gezet. De gevolgen van dit type meningokokken zijn zo groot, dat ik vond dat ik het wel moest doen. Ik vind het vooral belangrijk dat ik het niet aan anderen kan overbrengen. Maar als ik straks een reactie krijg en naar het ziekenhuis moet, had ik hem misschien liever niet genomen.\" ed.nl/video", "published_at": "2019-04-09"}
{"id": 10796422, "title": "Rechter Frank Visser: betaal het snel terug", "text": "Stort je geld zo snel mogelijk terug. Dat adviseert rechter Frank Visser, bekend van het tv-programma Mr. Visser doet uitspraak, Hagenaars die ten onrechte geld hebben ontvangen van de gemeente. ,,Doe je het niet, dan blijft het je achtervolgen. Uiteindelijk schiet je daar niets mee op.'' Het is niet per se strafbaar om het geld niet terug te storten, stelt Visser, die reageert op de kwestie van Marischka Borgmeijer. De Haagse ontving 35.794 van de gemeente als gevolg van een miljoenenblunder en is niet van plan dat snel terug te betalen. Visser: ,,Het is pas strafbaar wanneer het verduistering betreft. Dat is het in dit geval niet: het geld is nu in haar bezit en dus in feite haar eigendom.'' Gijzeling De gemeente kan wel alles in het werk stellen om het geld terug te vorderen, weet Visser. ,,In het ergste geval bestaat er zelfs een mogelijkheid tot gijzeling om het geld terug te krijgen. Kijk, als je een alcoholist bent, niets te verliezen hebt en je het bedrag in een week verbrast, dan kan de gemeente daar weinig tegen doen. Van een kale kip kun je niet plukken. Maar heb je een huishouden dat je enigszins draaiende wil houden, dan is het bijzonder onprettig wanneer er beslag op je rekening of goederen wordt gelegd.'' Visser raadt aan niet te lang te wachten met het terugbetalen. ,,Anders heb je straks te maken met allerlei proceskosten en dan ben je financieel nog verder van huis.'' Juridische internetpagina Hellolaw schrijft hierover: ,,Een dergelijke betaling wordt een onverschuldigde betaling genoemd: er is betaald zonder dat er een reden voor was. Een dergelijke fout is op zich ook snel gemaakt. Als het geld daardoor op jouw rekening terechtkomt, betekent dat niet dat het ook van jou is. Ook al heb je zelf niets fout gedaan om het geld te krijgen, dan nog moet je het teruggeven.''", "published_at": "2019-04-09"}
{"id": 10796427, "title": "Marischka betaalt snel schulden af met stortfoutje van 35.000 euro. Blunder uitkering", "text": "Ergens weet Marischka Borgmeijer (47) heel goed dat ze het bedrag van 35.794 euro dat vorige week plots op haar rekening stond, ooit moet terugbetalen aan de gemeente. Maar als het aan de Haagse ligt, duurt dat nog wel even. Ooit runde ze een bruisend eetcafé met haar ex in Krimpen. Maar nadat hij haar verliet, kent Borgmeijer niets anders dan geldproblemen. ,,Als alleenstaande moeder zijn mijn vaste lasten altijd hoger geweest dan mijn inkomsten. Radeloos word je ervan. Als de nood aan de man is, eet ik bij mijn dochter. Het zou omgekeerd moeten zijn, maar met een huur van 725 euro en mijn huidige inkomen van 1175 blijft er niets voor me over.'' Momenteel werkt Borgmeijer in Kringloopwinkel De Groene Flamingo, waar ze een zogenoemde STiP-baan (Sociaal Traject in Perspectief) van de gemeente heeft. Afgelopen donderdag kreeg ze een bericht van de bank. ,,Dat gebeurt altijd als er iets wordt bijgeboekt, vaak gaat het dan om een bedrag van 50 euro of zo. Mijn saldo toonde het bedrag, een bijschrijving vanuit de premie Sociale Zaken. Natuurlijk had ik gelijk door dat het niet klopte, dat het een bedrag van 357 euro moest zijn en niet het honderdvoudige.'' Waarschijnlijk door een verwisseling van een punt en een komma heeft de gemeente in totaal 2,5 miljoen euro ten onrechte uitbetaald aan bijstandsgerechtigden. Niet alleen Borgmeijer zelf, ook haar collega kreeg uit het niets een groot bedrag op haar rekening gestort. ,,Bij haar was het alleen al heel snel weer afgeboekt. Bij mij bleef het geld op mijn rekening staan.'' Borgmeijer ontving daarop een telefoontje van de bank. ,,De vraag was of ik het direct weer wilde terugstorten. Ik heb dat toegezegd. Maar even later ging ik nadenken. Zíj hebben toch een fout gemaakt? Als wij gewone mensen een fout maken, worden wij er altijd voor gestraft. Waarom zouden zij er nu wel gewoon mee mogen wegkomen?'' Na een onrustig nachtje woelen besloot Borgmeijer eerst aan zichzelf te denken. ,,Ik heb het geld naar een privérekening gestort en ben van daaruit mijn schulden gaan afbetalen. Een bedrag van 15.000 euro in totaal. Het resterende bedrag staat nog apart.'' Kringloop Borgmeijer weet heel goed dat ze geen recht heeft op dat geld. ,,Maar ik kan het nu wel goed gebruiken. Elke keer als ik de bank de afgelopen tijd om een lening vroeg, werd het geweigerd. Ik werk nu vijf dagen in de week in de kringloop bij deze STiP-baan en verdien bijna niets. Ik had ook mijn handje op kunnen houden, werken valt voor mij niet mee nadat ik na twee aanrijdingen nog dagelijks last heb van mijn nekhernia. Maar zo zit ik niet in elkaar: ik wil vooruit.'' Wat Borgmeijer vooral steekt: het feit dat in eerdere communicatie naar buiten toe is gesproken over criminelen en daklozen. ,,Ik ben geen dakloze, nog niet in elk geval. Ze moeten me niet in die hoek plaatsen.'' Hoe ze nu denkt dat het verder gaat? Borgmeijer heeft geen idee. ,,Ik hoop in elk geval dat ik dit baantje behoud en de kans krijg het bedrag in termijnen terug te betalen. Dat deze gemeentelijke blunder me toch verder helpt in het leven.'' Vooralsnog heeft het geld de Haagse weinig rust gebracht. ,,Ik slaap niet meer van de stress, maar dat deed ik eerder al niet door de schulden. Mijn leven staat al jaren op z'n kop.''", "published_at": "2019-04-09"}
{"id": 10796556, "title": "Haftar rukt op naar Tripoli. Generaal eist de macht op en zegt dat hij de enige is die gezag kan herstellen", "text": "Libië gaat gebukt onder zware gevechten tussen rivaliserende milities. Ten minste vijftig mensen zijn daarbij omgekomen. Duizenden zijn op de vlucht geslagen. 1 Wat is er aan de hand? De oplaaiende machtsstrijd van zwaarbewapende milities in Libië dreigt het land in een nog grotere chaos te storten. Het Libische Nationale Leger, geleid door Khalifa Haftar, rukt vanuit het oosten op in de richting van de hoofdstad, Tripoli. Hij eist de macht op omdat hij 'de enige is die het centraal gezag kan herstellen'. De in Tripoli gevestigde overgangsregering en de milities die haar steunen, willen daar niets van weten. Premier Fayez Sarraj probeert sinds 2015 met steun van de Verenigde Naties het land te herenigen, maar slaagt daar nauwelijks in door fors verzet van facties en stammen. Haftars troepen staan inmiddels op 24 kilometer van Tripoli. Het oorlogsgeweld is in de hoofdstad te horen. 2 Hoe heeft het zover kunnen komen? Libië is al acht jaar een zogeheten 'failed state', een mislukte staat, waar het centraal gezag nauwelijks verder reikt dan de hoofdstad Tripoli. In februari 2011 kwam de bevolking, geïnspireerd door de Arabische Lente, in opstand tegen Moammar Khaddafi. De dictator stuurde tanks de straat op en dreigde met een bloedbad. Dat was voor de Navo, met voorop lidstaat Frankrijk, de aanleiding om tussenbeide te komen. Het bondgenootschap bombardeerde Khaddafi's troepen en hielp rebellen bij hun offensief. In oktober werd Khaddafi in Sirte gevangengenomen en vermoord en kwam er een einde aan zijn regime. Sindsdien strijden milities om de macht en beheren zij ieder een eigen deel van de uiteengevallen staat. 3 Wie is Khalifa Haftar? Khalifa Haftar is een oude strijdmakker van Moammar Khaddafi. Hij hielp hem bij diens coup in 1969 waarmee de monarchie ten val werd gebracht. Hij maakte snel carrière in het leger. De veldmaarschalk leidde de Libische strijdkrachten in de Arabisch-Israëlische oorlog in 1973. Zijn reputatie ging aan diggelen door de dramatische nederlaag van Libië in de oorlog met Tsjaad in de jaren 80. Hij liep over naar de oppositie. Meerdere pogingen om de macht te grijpen, mislukten. Hij leefde daarna twintig jaar in ballingschap in de VS. Haftar keerde in 2011 terug om leiding te geven aan de opstand tegen Khaddafi. Na diens val creëerde hij in Oost-Libië zijn eigen machtsbasis ten koste van militant islamitische groepen. Olie-installaties zorgden voor inkomsten. 4 Hoe reageert het buitenland? De Verenigde Naties proberen een geweldsuitbarsting te voorkomen. De VN- Veiligheidsraad roept Khalifa Haftar op zijn offensief tot staan te brengen. Tot nu toe tevergeefs. VN-gezant Ghassan Salame werkt koortsachtig aan de organisatie van een 'nationale conferentie', die zou moeten leiden tot een bestand, een vredesakkoord en nationale verkiezingen. De beschuldigingen gaan over en weer. Volgens Aguila Saleh, voorzitter van het parlement dat in Oost-Libië resideert, zegt vanuit Caïro (Egypte) dat Haftars troepen maar één doel hebben: 'de bevrijding van Tripoli van milities die de hoofdstad in gijzeling houden'. De overgangsregering wordt gesteund door Turkije en Qatar, Khalifa Haftar door Egypte en de Verenigde Arabische Emiraten. Rusland opereert onder de VN-vlag, maar zou ook een voorkeur voor hem hebben. Volgens het Witte Huis 'is er geen militaire oplossing voor alle problemen in Libië'. 5 Hoe gevaarlijk is de chaos voor Europa? Als Libië vervalt in een bloedige burgeroorlog zijn er geen zaken te doen met het land en bestaan alle gemaakte afspraken alleen op papier. Daartoe behoort ook de overeenkomst met de Europese Unie over het beteugelen van de vluchtelingenstromen uit Afrika, in ruil voor financiële steun. De kans bestaat dat het aantal mensen dat vanuit Libië de Middellandse Zee wil oversteken, weer zal toenemen. Landen die militair aanwezig waren in Libië, hebben hun troepen geevacueerd. Daartoe behoren Indiase blauwhelmen en Amerikaanse soldaten die milities helpen in de strijd tegen strijders van Islamitische Staat en al-Qaeda. Gevreesd wordt dat de extremisten de toenemende chaos zullen aangrijpen om weer op krachten te komen.", "published_at": "2019-04-09"}
{"id": 10796903, "title": "Als rechts groeit, gaat links blaffen. links activisme rechtszaak", "text": "De vrouw die Baudet bedreigde door 'paf' te roepen, staat vandaag voor de rechter. De Nijmeegse lijkt gelieerd aan de Anti Fascistische Aktie. Hoe staat het met links-radicale groepen in Nederland? ,,De harde kern is klein, maar de acties hebben impact.\" Een onbezonnen rebelse leus of een serieus te nemen dreigement? De politierechter in Amsterdam zal zich vandaag buigen over die vraag als een 21-jarige Nijmeegse activist zich moet verantwoorden voor haar lied tijdens een antiracismedemonstratie twee weken geleden in Amsterdam. ,,Als je Thierry dood wil schieten, zeg dan paf\", herhaalde ze, gehuld in een trui van de Anti Fascistische Aktie, ook wel AFA of antifa genoemd. Een lid van AFA kun je haar trouwens waarschijnlijk niet noemen. Links-extremistische groepen in Nederland, volgens onderzoek 27 in totaal, doen niet aan ledenadministratie, organisatie - of erger, in hun optiek - hiërarchie. De rechter zal moeten beoordelen of de vrouw zich inderdaad schuldig maakt aan opruiing en bedreiging, zoals het Openbaar Ministerie stelt. Via haar advocaat heeft ze spijt betuigd en benadrukt ze dat ze Baudet absoluut niet wilde bedreigen: ,,Ik had niet verwacht dat mensen het serieus zouden nemen.'' Dat gebeurde dus wel: de beelden gingen viraal, de ophef was groot. Politici spraken schande van de tekst, bij veel mensen gingen de gedachten terug naar bedreigingen van de politieke peetvader van Baudet, Pim Fortuyn, die in mei 2002 vermoord werd door milieuactivist Volkert van der Graaf. Krap een maand voor de moord werd Fortuyn 'getaart' in debatcentrum Nieuwspoort. Drie activisten drukten een baksel in het gezicht van Fortuyn, gepaard met kreten als 'geef racisme geen stem'. Fortuyn noemde het onderdeel van de demonisering, zeker na de moord kwam de taartactie in een kwaad daglicht te staan. De 'taarters' willen niet terugblikken op het incident, zegt hun advocaat. De vrouw uit Nijmegen was pas 4 jaar oud toen Fortuyn werd vermoord, en kreeg een zwart hoofdstuk uit de politieke geschiedenis van Nederland niet bewust mee. Strafrechtexpert Theo de Roos denkt wel dat die historische context wordt meegenomen door de rechtbank. ,,Ook de moord op Pim Fortuyn telt mee bij een beoordeling'', verwacht de emeritus hoogleraar strafrecht. De Nijmeegse droeg een trui van AFA, een van de oudste actiegroepen tegen extreemrechts, mede ontstaan uit de krakersscene begin jaren 90. Hoe groot zijn deze en andere linkse actiegroepen? Wat willen ze? Zijn ze gewelddadig? Het Haagse links-activistische gemeenteraadslid Fatima Faïd is redelijk goed ingevoerd in de scene: ,,Het werkt niet volgens vaste structuren of een lidmaatschap. Je kunt morgen een AFA-shirt aantrekken en je hoort erbij.'' Het wetenschappelijk onderzoeksbureau van het ministerie van Justitie en Veiligheid vroeg Bureau Beke om links-extremistisch Nederland in kaart te brengen, in 2018. De uitkomst: er zijn 27 links-extremistische groepen actief, en de meerderheid richt zich op thema's als antifascisme en mensenrechten'. Sympathisanten schuwen geweld niet (bij demonstraties worden wapens en vuurwerk aangetroffen), komen op voor vluchtelingen en dieren, ageren tegen extreemrechtse clubs en rechtse politieke partijen, de asielketen en de defensie-industrie. Dat gebeurt bijvoorbeeld met (illegale) tegendemonstraties bij Pegida-protesten, ook worden bedrijven en organisaties op de korrel genomen. Zo werd in 2016 het huis van de directeur van de Immigratie- en Naturalisatie Dienst (IND) beklad met de tekst 'IND=moord'. De politie turfde tussen 2015 en najaar 2017 ruim 180 personen die gelieerd kunnen worden aan links-radicale groepen, vooral twintigers en dertigers. De Nationale Politie typeert dertig tot veertig mensen als spilfiguur. ,,De harde kern is niet zo groot'', zegt Anton van Wijk, directeur van Bureau Beke. ,,Maar de impact kan wel groot zijn; kijk maar naar bekladdingen zoals bij de directeur van de IND.'' Wie de linkse actiehistorie kent, zal bij illegale demonstraties, een rookbommetje en een bekladding misschien spreken van kinderspel, gezien de veel gewelddadigere aanslagen die RaRa pleegde, de actiegroep die dertig jaar geleden met bommen bij het ministerie en de staatssecretaris thuis spijkerhard ageerde tegen asielbeleid, racisme en apartheid. Dat waren nog eens activistische tijden, zullen de linkse strijders van weleer denken. Maar met de opkomst van extreemrechtse en nationalistische clubs als Pegida en Erkenbrand kan dat extreemlinkse sentiment wel eens opflakkeren, schrijft de Nationaal Coördinator Terrorisme en Veiligheid (NCTV) in het 'dreigingsbeeld' van februari: ,,Het is voorstelbaar dat links-extremisten de komende tijd vaker van zich laten horen tegen het nieuwe elan van rechts-extremisten.'' Want links werkt nog altijd vooral reactief: ,,Links kan niet zonder rechts, maar rechts kan wel zonder links'', verwoordt een ingewijde de dynamiek. Met de monsterzege van Forum voor Democratie bij de verkiezingen zal dat aanjaageffect vermoedelijk alleen maar sterker worden. 'Baudet is erger dan Fortuyn', klinkt het in linkse kringen, en Forum voor Democratie was al vaker doelwit van actievoerders. Vorig jaar werd een FvD-kandidaat in Amsterdam belaagd door wat omroep AT5 omschreef als 'AFA-leden'. Op beelden is te zien hoe de 71-jarige man geduwd wordt door een demonstrant. Baudets woning in Amsterdam werd een jaar daarvoor beklad door een collectief dat zich het Radicaal Anarchistisch Feministisch Front noemt. Op fora en social media circuleren afbeeldingen met 'FUCK FVD' en 'PAF', verwijzend naar de leus van de Nijmeegse. Hoe AFA-sympathisanten er zelf over denken, is niet zomaar te achterhalen. Verzoeken om een gesprek worden afgewezen. Die zwijgzaamheid lijkt eerder regel dan uitzondering. Een onaangekondigd bezoek aan de Anarchistische Boekenwinkel Opstand in Den Haag - op de planken literatuur over dierenrechten, feminisme en de klassenstrijd, met auteurs van Peter Singer tot Karl Marx - levert ook weinig op. Op tafel liggen stickers met teksten als 'Die Yuppie Scum' (sterf, yuppen-schorem) en 'Class War'. De vriendelijke medewerker wil best een oproepje verspreiden van deze krant, maar zelf wil hij absoluut niet in de media over zijn drijfveren of activiteiten. Het Haagse raadslid Faïd is zelf geregeld bij antidiscriminatiedemonstraties, maar bestempelt zichzelf niet als 'AFA-lid'. ,,O nee, ik ben voor hen ook onderdeel van het systeem hè, ik zit in een gemeenteraad. Voor hen zijn wij politici de absolute sukkeltjes van de beweging. Maar ik hoef niet bij AFA, zij vergaderen nog langer dan wij, totdat echt ìedereen het eens is.''", "published_at": "2019-04-09"}
{"id": 10797190, "title": "'Russische dolfijnen worden zo snel mogelijk vrijgelaten'", "text": "De orka's en witte dolfijnen die illegaal gevangen zitten bij drie bedrijven aan de Russische Zee van Ochotsk, worden vrijgelaten. Dat heeft Oleg Kozjemjako, gouverneur van de desbetreffende regio, in ieder geval gezegd. ,,Het officiële besluit is genomen om alle dieren in hun natuurlijke omgeving te laten gaan. Russische wetenschappers bepalen wanneer en hoe dat gebeurt'', citeerde Russisch persbureau TASS gouverneur Kozjemjako. Eind maart luidde een inter- nationaal gezelschap van zoölogen in een brief aan de Russische president Poetin de noodklok over de gezondheid van de dieren. De dolfijnen zijn vorig jaar oktober gevangen in de Zee van Ochotsk en naar de Srednaja-baai gebracht, waar ze vastzitten in 'kooien'. Ze zijn bestemd voor de illegale verkoop aan China. Daar moeten ze in onderwatershows en aquariums optreden. Het zou gaan om negentig orka's en twaalf witte dolfijnen (beloega's). Volgens natuurbeschermers leven de zoogdieren onder erbarmelijke omstandigheden in te kleine ruimten. Niet alleen zijn ze er fysiek slecht aan toe, maar ook mentaal. De dolfijnen hebben een hoge intelligentie en beseffen dat hun situatie uitzichtloos is, weten experts. Drie dieren zijn er al verdwenen, waarschijnlijk gestorven. Het Russische instituut voor wetenschappelijk onderzoek van visserij en oceanografie (VNIRO) schat de kosten van het transport terug naar de Zee van Ochotsk, waar de dolfijnen werden gevangen, op 2 tot 3 miljoen roebel (ruim 27.000 euro) per dier. President Poetin gaf in februari al opdracht aan het Russische ministerie van Milieu om een besluit te nemen over de orka's en beloega's. De Russische regering verklaarde dat de dieren vrijgelaten moesten worden, maar ondernam nog geen concrete stappen. Volgens het ministerie is de toestand van de meerderheid van de dolfijnen inmiddels 'bevredigend'. Dmitry Lisitsyn van Wereldnatuurfonds (WFF) Rusland bevestigt telefonisch vanaf het Russische eiland Sachalin (gelegen in de Zee van Ochotsk) dat de dieren er inderdaad beter aan toe zijn. Het WFF is sceptischer over de snelle vrijlating van de dieren. ,,Niemand heeft nog een formeel besluit genomen'', weerspreekt Lisitsyn de woorden van gouverneur Kozjemjako. ,,Vooralsnog blijft het slechts bij woorden.'' Kijk op de site bij /video Walvissen in erbarmelijke omstandigheden", "published_at": "2019-04-09"}
{"id": 10797500, "title": "Sultan. Özcan Akyol Column", "text": "De nieuwe wetgeving in Brunei, daar liggen wij doorgaans niet wakker van. Maar deze keer is het anders: de sultan van het land in Zuidoost-Azië heeft besloten dat mensen die seks hebben met iemand van hetzelfde geslacht gestenigd mogen worden. En wie in de veredelde dictatuur iets steelt, loopt het risico dat hij zijn hand of voet kwijtraakt. Kortom, geen fris regime, dat desondanks kan bogen op veel welvaart, dankzij de export van gas en olie - die goed is voor 90 procent van het bruto nationaal product (bnp). Onderwijs en gezondheidszorg zijn er gratis. D66 wil nu dat minister Blok (Buitenlandse Zaken) de onderscheiding terugneemt die sultan Hassanal Bolkiah in 2013 bij een staatsbezoek van toenmalig koningin Beatrix kreeg. Het zou een klap in het gezicht zijn van mensen die benadeeld worden door de nieuwe wetgeving. De partij kan op steun rekenen van een hoop Amerikaanse hotemetoten, die eveneens hun ongenoegen over het land hebben laten blijken, bijvoorbeeld door op te roepen niet langer naar hotels van de doodenge sultan te gaan. Bij D66 blinken ze de laatste tijd uit in obligaat morele superioriteit te tonen als de publieke opinie zich toch niet tegen hén kan keren. Want inderdaad: de ontwikkelingen in Brunei zijn een schande en geen weldenkend regime zou zich vriendschappelijk met het land moeten inlaten. Maar daar wringt de schoen. Wat D66 nu doet, is niets meer dan symboolpolitiek. Als we echt willen dat Brunei zijn beslissing terugdraait, kan ons kabinet beter op geopolitiek niveau een samenwerking gaan zoeken met het doel om het land economisch te isoleren. De vriendschappelijke betrekkingen moeten in heroverweging worden genomen. Een economisch belang mag niet de reden zijn om halfbakken boe of bah te zeggen, om vervolgens weer verder te gaan met het leven, alsof er écht iets is veranderd. Die onderscheiding betekent niets. De sultan lacht erom als hij hem moet inleveren. Als hij überhaupt nog weet dat hij hem heeft gekregen. Onze politici richten zich te veel op het scoren van retweets en likes op sociale media. Daar wordt de wereld niet mooier van. Laat Brunei maar echt voelen wat de gevolgen zijn van hun tijdreis naar de prehistorie. Maar dan moeten we wel moedig zijn. Moraal boven de koopmansgeest. Helaas blinken onze bewindsmensen en volksvertegenwoordigers daar niet in uit.", "published_at": "2019-04-09"}
{"id": 10797684, "title": "VVD: vinkje nodig dat gezondheidsapp is goedgekeurd", "text": "Apps die mensen gebruiken om beter mee te sporten, af te vallen of te slapen, moeten bewezen werken én de privacy beschermen. Daarom wil regeringspartij VVD dat er een online bibliotheek van gezondheidsapps met een vinkje 'goedgekeurd' komt. Tot voor kort gingen mensen naar een diëtist, personal trainer of arts als ze deskundig advies wilden over een betere leefstijl. Maar door de opkomst van steeds slimmere mobieltjes en horloges hebben we nu met een druk op de knop goede raad bij de hand over hoe ver we moeten hardlopen, wat we mogen eten en hoe lang we mogen slapen. ,,Het blijft ieders eigen keuze hoe je je leven leidt'', zegt VVD-Kamerlid Hayke Veldman. ,,Als mensen een gezonde keuze willen maken, is het belangrijk dat er aantoonbaar goede informatie beschikbaar is over een verstandige leefstijl.'' Momenteel is bij het merendeel van de gezondheidsapps op de markt helemaal niet wetenschappelijk beoordeeld of hun claims kloppen. Het National eHealth Living Lab (NeLL) gaat daarom de huidige 400.000 medische apps doorlichten. Veldman: ,,Bewezen effectieve apps kunnen dan bij het publiek en zorgverleners onder de aandacht worden gebracht.'' Dat kan volgens de parlementariër via vertrouwde medische websites of een nieuwe app-bibliotheek op de website van gezondheidsinstituut RIVM. De VVD'er vindt het verder een 'essentiële voorwaarde' dat de privacy van gebruikers bij iedere app gewaarborgd is. Het gaat om persoonlijke en medische informatie. Het is belangrijk dat zelf verzamelde informatie goed en veilig uitwisselbaar is, bijvoorbeeld tussen patiënten en hun zorgverlener. ,,Als aan deze voorwaarden is voldaan, ontstaat er ruimte op de consumentenmarkt voor platforms waar mensen deze apps kunnen combineren. Dat levert echt enorm veel gezondheidswinst op.''", "published_at": "2019-04-09"}
{"id": 10797685, "title": "Aftreden van Japanse keizer voedt debat over opvolging", "text": "De naderende aftreden van de Japanse keizer Akihito op 30 april doet veel stof opwaaien in Japan. Niet alleen is het voor het eerst in meer dan tweehonderd jaar dat een keizer afstand doet van de troon, in plaats van te sterven in het harnas, ook de opvolgingsregels liggen onder vuur. Huidig kroonprins en aanstaand keizer Naruhito heeft namelijk alleen een dochter, de 18-jarige Aiko. Hoewel Japan in het verleden heel wat keizerinnen heeft gekend, is het Aiko wettelijk niet toegestaan om haar vader op te volgen. Opvolging gaat sinds 1889 via de mannelijke lijn. Dat betekent dat, in het geval dat Naruhito sterft of abdiceert, niet Aiko maar haar oom Akishino de nieuwe keizer wordt en haar 12-jarige neefje Hisahito de kroonprins. Ook aan het hof zijn steeds meer tegenstanders van de huidige regels.", "published_at": "2019-04-09"}
{"id": 10798624, "title": "Erdogan wijt nederlaag aan 'georganiseerde misdaad'. Verlies in 'zijn' hoofdstad Istanboel zit Turkse president niet lekker", "text": "President Erdogan van Turkije blijft zich verzetten tegen de eerste nederlaag in een kwarteeuw die zijn AK partij leed bij de burgemeestersverkiezingen in Istanboel. Hij wijt de verrassende overwinning van de linkse Ekrem Imamoglu in 'zijn stad' aan wat hij 'georganiseerde misdaad' noemt. Volgens de verbale tegenaanval van Erdogan ging het niet om een paar onregelmatigheden. ,,Bijna alles was onregelmatig''. Hij had het over 'spookkiezers', Turken die waren geregistreerd in leegstaande appartementen. Er zouden op video ook bewijzen zijn dat er is gesjoemeld. De president benadrukte dat niemand de overwinning kan claimen met een verschil van 13.000 tot 14.000 stemmen. Een week geleden claimde zijn kandiaat, Binali Yildirim, echter de winst in Istanboel bij een voorsprong van 3000 stemmen, toen 99 procent was geteld. Ekrem Imamoglu, de onofficiële winnaar in de economische hoofdstad van Turkije, diende Erdogan meteen van repliek. ,,Hoe komt het dat het verkiezingssysteem dat je gisteren nog aanprees als het veiligste ter wereld, resulteerde in de meest omstreden verkiezing van Turkije?'' Respect Ook oppositieleider Meral Aksener, die een lijstverbinding was aangegaan met Imamoglu's Republikeinse Volkspartij (CHP), haalde uit naar Erdogan. ,,Deze heilige natie zal hem dit gebrek aan respect voor de nationale wil niet vergeven.'' Diverse regeringsgezinde media maken de historische overwinning van de oppositie zwart als een 'stembus-coup', gepleegd door restanten van de Gülenbeweging. De leider van de ultranationalistische partij van de Grijze Wolven, Devlet Bahceli, eist onderzoek naar de 'ware motieven van de waarnemers in de stembureaus, om te achterhalen of ze voor de PKK of de Gülenisten werkten'. Ibrahim Karagül, hoofdredacteur van de krant Yeni Shafak, en een van de favoriete journalisten van Erdogan, pleit voor nieuwe verkiezingen in Istanboel, aangezien de overwinning van de oppositie het resultaat zou zijn van een 'interventie die in het grootste geheim werd bekokstoofd'. ,,Dat is een onbetwistbaar feit. Voorzitters van stembureaus bereidden alles voor, van bemoeienis met de kieslijsten tot en met de samenwerking tussen kaderleden van terroristische organisaties als Gülenisten en PKK.'' Volgens onofficiële resultaten is de voorsprong van CHP-kandidaat Imamoglu na hertelling van 92 procent van de eerder als ongeldig aangemerkte stembiljetten geslonken van 29.000 tot 15.702 stemmen. Het verschil is maar 0,2 procent van de 8,5 miljoen uitgebrachte stemmen. Erdogan wees er op dat er in de Verenigde Staten automatisch nieuwe verkiezingen worden uitgeschreven, wanneer de marge tussen winnaar en verliezer minder is dan 1 procent. Daarmee impliceerde hij dat hij in Istanboel nieuwe verkiezingen wil. Kiesraad Het laatste woord daarover is aan de Kiesraad. Die heeft geen reputatie van onpartijdigheid. Verzoeken van regeringspartij AKP voor een hertelling werden in 86 procent van de gevallen ingewilligd, maar slechts bij 12 procent van oppositiepartij CHP, en geen enkele van de pro-Koerdische HDP. Volgens HDP-parlementslid Garo Paylan 'meten ze met twee maten'. De gedragscode die Erdogan voor Istanboel eist, geldt niet wanneer diens AKP met een klein verschil wint in andere gemeenten. Zo won de AKP in de stad Mus de burgemeestersverkiezingen met een voorsprong van 538 stemmen op de HDP-kandidaat. In het kiesdistrict Malazgirt in Mus kreeg de AKP slechts drie stemmen meer dan de HDP. De Kiesraad wees verzoeken om hertellingen af.", "published_at": "2019-04-09"}
{"id": 10799989, "title": "Alle reden voor steun christenen aan Baudet", "text": "STEMMEN - Het positieve geluid van Baudet over de christelijke geschiedenis en traditie van Nederland verdient bijval, aldus Zmnako Karem. De verrassende overwinning van Baudet bij de Statenverkiezingen heeft veel losgemaakt in de samenleving en onder christenen. Hier en daar reageren vooraanstaande christenen met verbazing, zoals de theoloog des vaderlands Stefan Paas. Hij geeft aan dat christenen die op Baudet hebben gestemd en hem gesteund hebben verantwoording moeten afleggen over de zogenoemde 'complottheorieën' van Baudet, met name over het klimaat. Het klimaat boeit veel mensen niet en is niet de reden waarom christenen op Baudet stemmen. De reden van de stem op Baudet is juist de aantrekkelijke cultuur-conservatieve boodschap over het behoud van de culturele identiteit van Nederland en het aanwakkeren van de nationale trots ten tijde van de culturele identiteitscrisis en van islamterrorisme. De boodschap van Baudet is buitengewoon aantrekkelijk voor een grote groep christenen die zich niet herkennen in de politieke boodschap van de huidige confessionele en niet-confessionele politieke partijen. Baudet bedrijft heel duidelijk politiek met een culturele identiteit waarbij het christendom als onlosmakelijk aspect van de Nederlands cultuur centraal wordt gesteld. Hij komt niet alleen op voor het behoud van de christelijke cultuur van Nederland, maar hij pleit ook voor het actief overdragen van kennis van de culturele waarden van het christendom op scholen en andere instituties. Baudet laat zijn positieve geluid over christelijke geschiedenis en traditie van Nederland dominant klinken. Hij stelt: \"We hoeven de metafysische grondslagen van het christendom niet te aanvaarden om toch de opstandingsgedachte als leidend motief van de westerse beschaving te kunnen aanvaarden\". In tegenstelling tot de andere niet-confessionele partijen die juist alles wat christelijke wortels heeft in wetgeving en samenleving als achterlijk beschouwen, ziet Baudet het christelijke culturele erfgoed als een groot goed en een kracht voor Nederland. Dat dient gepromoot en onderwezen te worden. Hij heeft geen last van oikofobie ten aanzien van het christendom, om in zijn eigen woorden te blijven. Wat Baudet feitelijk doet, is zich beroepen op het verleden om het heden te begrijpen en de toekomst te bepalen. Deze boodschap is aantrekkelijk in een tijd van culturele identiteitscrisis en toenemende gevaren van buitenaf. Een boodschap die een beroep doet op de nationale identiteit geeft houvast in tijden van verwarring en vervreemding. Ook noemt hij zich cultuur-christen, een fenomeen dat wij tot voor kort in Nederland niet kenden. Zo maakt hij duidelijk dat het centraal stellen van het christendom niet alleen maar een politieke boodschap is, maar ook dat het voor hem persoonlijk relevant is. Bovendien uit hij kritiek op de islam waarin veel christenen zich herkennen. Christenen horen dagelijks via de media en in hun eigen kerk wat hun medegelovigen in de islamitische landen allemaal moeten ondervinden. De vervolging gaat zelfs in Nederland door. Het gaat zelfs zo ver dat ex-moslims in Nederland niet vrij samen kunnen komen. Zij moeten wijken naar samenkomsten in schuilkerken. Alternatief voor Wilders Tevens is zijn islamkritiek milder dan die van Wilders, wat ervoor zorgt dat de christenen die Wilders' stijl niet zint Baudet een redelijk alternatief vinden. Bovendien heeft hij een completer verhaal dan Wilders, met uitgewerkte ideeën over diverse onderwerpen zoals ideeën over het openbaar bestuur, onderwijs, cultuur en immigratie. Al met al hebben christenen alle reden om op Baudet te stemmen.", "published_at": "2019-04-10"}
{"id": 10799993, "title": "lezersreacties", "text": "Nadeel heeft voordeel Ondernemers en ondernemingsraden zijn bang dat een CO2-heffing bedrijven en werkgelegenheid uit ons land doet verdwijnen (Trouw, 8 april). Hoezo bang? Ik zie ook voordelen. Ten eerste dat in Nederland minder CO2 wordt uitgestoten. Maar niet alleen hier: als in het buitenland een nieuw bedrijf wordt opgezet, zal dat zeker op een energie- en CO2-zuinige manier gebeuren. Daar komt nog bij dat de krapte op de Nederlandse arbeidsmarkt vermindert, dat er Nederlandse banen naar buitenlandse werknemers gaan in plaats van andersom en dat Nederlandse bedrijfsterreinen beschikbaar komen voor woningbouw. Doen dus, die CO2-heffing. Arjan Polderman Woerden Verkeerde besluiten Er is crisis over de positie van vrouwen in de orthodoxe Christelijke Gereformeerde Kerken (Trouw, 8 april). Heeft professor Selderhuis echt zo weinig historisch besef, dat hij denkt dat zijn mede-kerkleden het niet oneens kunnen zijn met een besluit dat 'biddend en met de bijbel open' is genomen? In de geschiedenis zijn heel veel zéér verkeerde besluiten 'biddend en met de bijbel open' verdedigd: ik noem er maar wat: de slavernij, Apartheid Gerda van der Maas Delft Forum voor Democratie Sinds Forum voor Democratie (FvD) de recente verkiezingen won, proberen politieke analisten te duiden wat er aan de hand is. Zij en columnisten demoniseren er daarbij lustig op los. Volgens Frank van den Heuvel heeft GroenLinks Baudet groot gemaakt én de linkse groei om zeep geholpen (Opinie, 8 april). Het ligt meer voor de hand dat FvD heeft gewonnen omdat zij inhoudelijk debatteert en er een verstandig rationeel beleid op nahoudt. In het partijprogramma staan verstandige beleidsmaatregelen, zoals de bescherming van onze natiestaat, democratie en beschaving. Linkse partijen zoals GL daarentegen willen met staatsdirigisme een religieuze milieu-ideologie afdwingen. Paul Schermers Apeldoorn Waar staat het CDA? Frank van den Heuvel, actief in het CDA, laat weten dat GroenLinks heeft verloren. Een zuur geschreven stuk. Waar blijft zijn visie op het klimaatbeleid? Het CDA staat toch voor verbinding, rentmeesterschap? Ik lees hier niets van, wel een verwijzing naar Wilders over de beste stuurlui. Staat Van den Heuvel aan de kant toe te kijken? Geen enkel positief geluid. Daar zitten we nu net niet op te wachten. Marike van der Kramer Rijswijk Feestje We zagen al de eerste bloeiende pinksterbloemen en vandaag het eerste oranjetipje. Ik ben zo blij, het is een feestje, dat beestje! Kunny Wieringa Winsum Wat een service Maandagmorgen. Geen Trouw in de bus. Storing bij de drukkerij. Mededeling op teletekst: de krant komt later of helemaal niet. Maandagavond 19.30 uur. De krant wordt alsnog afgegeven. Bezorgster: \"Ik moest de kinderen naar school brengen en daarna naar mijn werk. Ik had de krant ook morgen samen met die van dinsdag in de bus kunnen doen maar nu kunt u hem nog vanavond lezen.\" En zo gezegd zo gedaan. Hans Hofenk Rheden", "published_at": "2019-04-10"}
{"id": 10800219, "title": "Steun internationaal verdrag tegen geweld en intimidatie op het werk", "text": "Verontrustend nieuws op de voorpagina van Trouw (9 april): premier Rutte ontving in Vietnam een nieuw onderzoek van Fair Wear Foundation. Daaruit blijkt dat bijna de helft van de textielarbeidsters in Vietnam heeft te maken met geweld op de werkvloer, zoals seksuele intimidatie of stokslagen. De Nederlandse overheid laat op dit moment de belangrijkste kans op mondiale verbetering liggen. Geweld en intimidatie op de werkvloer zijn helaas gemeengoed, ook in Nederland. Hulpverleners worden aangevallen als zij ter plaatse komen, horecapersoneel wordt betast, maatschappelijk werkers worden geïntimideerd door hun cliënten. Van die laatste groep heeft 54 procent te maken met intimidatie op het werk, volgens een recent onderzoek van het CBS. Wereldwijd is de situatie vaak erger dan in Nederland. Zo heeft bijvoorbeeld 35 procent van alle vrouwen boven de vijftien jaar weleens te maken met seksueel geweld. Misstanden Veel landen hebben nog geen effectief beleid tegen geweld en intimidatie op de werkvloer, laat staan beleid dat vrouwen en meisjes beschermt. In Nederland is er weliswaar al beleid om dit soort misstanden te voorkomen, maar dit werkt onvoldoende of is onbekend. Zo is maar twintig procent van de werknemers op de hoogte van het beleid in hun bedrijf. De Internationale Arbeidsorganisatie (ILO) neemt in juni dit jaar een besluit over een verdrag tegen geweld en intimidatie op het werk. Dat blijkt dus hard nodig. Deze VN-organisatie viert dit jaar zijn honderdjarig bestaan. De ILO is verantwoordelijk voor alle belangrijke normen en regelgeving op het gebied van werk voor VN-landen, zoals het verbieden van moderne slavernij. Werknemers, werkgevers en overheden laten daar hun stem horen en touwtrekken (soms gedurende lange tijd) over de precieze inhoud van dit soort verdragen. Maar als er eenmaal een nieuwe conventie is, dan heb je ook wat. Een nieuwe wereldwijde norm, internationale regelgeving. En heel belangrijk: er wordt meestal een taboe mee doorbroken. En dat is op dit vlak heel hard nodig, vinden niet alleen wij, maar ook de partners waarmee wij werken in lage- en middeninkomenslanden. Bovendien heeft minister Kaag van buitenlandse handel en ontwikkelingssamenwerking het uitbannen van geweld tegen vrouwen en meisjes tot een van de speerpunten van haar buitenlandbeleid gemaakt. Mondiaal FNV en CNV Internationaal werken met lokale vakbonden aan betere arbeidsomstandigheden ter plekke. In de kledingindustrie doen we dat samen met Fair Wear Foundation, vandaar dat wij ook deze week met premier Rutte in Vietnam zijn. Onze partners in Vietnam spannen zich in - net als die in andere landen - om hun overheid te overtuigen deze conventie te steunen. Het merendeel van de EU-landen gaat dat ook echt doen. Maar hoe zit dat met Nederland? Niet overtuigd Mondiaal FNV en CNV Internationaal vinden dat dit verdrag de openlijke en uitgesproken steun van de Nederlandse overheid en werkgevers verdient. Maar minister Koolmees van sociale zaken en werkgelegenheid en werkgeversvereniging VNO-NCW lijken nog niet overtuigd van de noodzaak hiervan. Deze opstelling van de Nederlandse overheid valt niet te rijmen met het beleid van minister Kaag, waar dit een belangrijk speerpunt is. Een land dat prat gaat op internationaal maatschappelijk verantwoord ondernemen, gelijke kansen en bescherming van kwetsbare groepen, hoort dit verdrag gewoon te steunen - het is de meest effectieve manier om wereldwijd een verschil te maken.", "published_at": "2019-04-10"}
{"id": 10800221, "title": "Deal met Shell roept vragen op. commentaar", "text": "Shell, energiereus in gas en olie, schiet Staatsbosbeheer te hulp. Het bedrijf legt 17 miljoen euro op tafel, waarvan Staatsbosbeheer de komende twaalf jaar in totaal 15 miljoen bomen kan planten. Zo helpt Shell de gaten vullen die de essentaksterfte slaat in onze bossen. Deze afspraak schreeuwt om uitleg. Sponsoring kan de geloofwaardigheid aantasten van het natuurbeheer zoals Staatsbosbeheer dat in opdracht van de overheid uitvoert. Shell investeert weliswaar jaarlijks 1 à 2 miljard dollar in duurzame energie maar steekt ook ieder jaar ruim 23 miljard dollar in olie en gas, wat zeer belastend is voor milieu en klimaat. Leent Staatsbosbeheer zich niet te gemakkelijk voor een pr-opzetje van Shell? En waar ligt de grens? Wat zegt Staatsbosbeheer tegen chemieconcern Bayer, bekend van het onkruidbestrijdingsmiddel Roundup, als dat geld wil geven voor de ontwikkeling van natuurgebieden met insectvriendelijke planten en bijenhotels? De agenda van Shell is helder. Het bedrijf wil, naast publiciteit, zijn mondiale CO2-uitstoot reduceren. Klanten kunnen dat ook doen, door voor iedere liter brandstof een cent extra af te rekenen - daarmee compenseren ze hun autorit. Maar op de totale concernwinst (vorig jaar 23,4 miljard dollar) is 17 miljoen euro natuurlijk een zeer klein bedrag. Deze astronomische winst roept ook de vraag op waarom Shell niet gewoon die cent per liter voor eigen rekening neemt. Net als een reëlere belastingafdracht door het concern zou dat de bomenliefde van Shell overtuigender maken. Toch, hoe schamel ook, het bomenplan getuigt wel van realiteitszin aan de top van het Brits-Nederlandse concern. Het smaakt ook naar meer. Bedrijven kunnen niet meer aan de zijlijn blijven staan en moeten in actie komen om opwarming van de aarde te voorkomen. Een soortgelijk signaal gaf Shell ook door als eerste energieconcern doelstellingen voor de terugdringing van de CO2-uitstoot aan te kondigen. En door vorige week uit een Amerikaanse lobbyclub te stappen, een club in de petrochemie die het Klimaatakkoord van Parijs (2015) afdoet als onzin. Blijft de vraag of het planten van bomen sowieso de uitstoot van CO2 compenseert of neutraliseert. Of is dit slechts een moderne aflaat? Feit is dat bomen traag groeien en het tempo van de CO2-uitstoot maar deels kunnen bijhouden. En dat bomen uiteindelijk toch ook vergaan, waarna alle opgeslagen CO2 alsnog vrijkomt. Om dat te omzeilen rest er maar een oplossing: de uitstoot van CO2 moet gewoon drastisch naar beneden. Shell voorziet nu nog in de wereldwijde behoefte aan fossiele brandstoffen. Maar uiteindelijk zijn het de écht schone energiebronnen die de toekomst hebben. De mening van de krant, verwoord door leden van de hoofdredactie en senior redacteuren.", "published_at": "2019-04-10"}
{"id": 10800490, "title": "Tesla. Stevo Akkerman", "text": "Zelf stel ik mij alweer een tijdje tevreden met een oude Batavus en een bejaarde Jan Jansen, daardoor heb ik wat minder zicht op de autosector. Voorbij zijn de dagen dat ik de sites afstruinde op zoek naar tweedehands stationswagons, mits 'dealer onderhouden'. Maar toen ik een stuk tegenkwam met als kop 'Een gratis Tesla voor iedereen', prikkelde dat toch mijn aandacht, om niet te zeggen mijn begeerte. Het bleek echter niet te gaan om een gouden tip, maar om de beschrijving van een schandaal. Pieter Klein, journalist bij RTL/Nieuws, beschreef hoe er miljarden euro's worden verkwist bij de subsidiëring van elektrische auto's. Dat gebeurt op basis van twijfelachtige voorspellingen, het spekt de portemonnee van de rijkere automobilist ten koste van de armere, en het is nog maar de vraag of het leidt tot substantiële klimaatwinst. RTL heeft zich in deze kwestie vastgebeten, net als het journalistieke onderzoeksplatform Follow the Money, en dat heeft een dossier opgeleverd vol verbijsterende details. Zo lijkt één adviseur al sinds 2011 het overheidsbeleid te bepalen en wel door onbekommerd twee heren te dienen: de Nederlandse staat en Tesla. Volgende week moet staatssecretaris Snel van financiën de Kamer opheldering verschaffen over deze toestand, die kort samengevat neerkomt op het volgende. De staat leunt op een berekeningsmodel dat in handen is van consultant Robert Kok, tevens adviseur van Tesla. Kok berekent het effect van elektrisch rijden op fiscaal-vriendelijke grondslag, waarna de staat de subsidies vaststelt. Dat is in 2018 behoorlijk uit de hand gelopen. Er werden ruim 25.000 volledig elektrische auto's verkocht, 120 procent meer dan Kok had verwacht. Bijna de helft van deze auto's waren Tesla's en Jaguars met een cataloguswaarde van 80.000 tot 120.000 euro en de eigenaren konden daarvan tot 73.120 euro terugclaimen, zo heeft CDA-parlementariër Pieter Omtzigt uitgevogeld. Alles voor het klimaat, zou je zeggen, maar zelfs dat is de vraag. De CO2-winst die Tesla boekt kan het bedrijf volgens Europese regels doorverkopen aan andere autoproducenten, zodat die binnen de uitstootnormen blijven en geen boetes krijgen. Handig. Dit alles volgt op het eerdere echec met hybride auto's die met hoge subsidies de showroom uitvlogen om vervolgens vrolijk op benzine en diesel het land te doorkruizen. \"We hebben er zes miljard euro in gestopt en er nul klimaateffect voor teruggekregen\", zei toenmalig staatssecretaris Eric Wiebes. Wat hier ook wordt gekweekt, niet het brede draagvlak voor het klimaat waar het kabinet zo naar op zoek is. De regels zijn inmiddels bijgesteld, voor auto's die duurder zijn dan 50.000 euro geldt een hogere bijtelling. Dat lijkt mij nog steeds riant, maar belangrijker is de vraag of het hele systeem wel zin heeft en wel deugt. En hoe het ooit heeft kunnen ontstaan. Ik ben geneigd het te zien als een voorbeeld van bestuurlijke vervreemding, kortsluiting tussen beleid en werkelijkheid. Maar misschien is het nog wel veel ernstiger dan dat.", "published_at": "2019-04-10"}
{"id": 10800491, "title": "Voetballer helpt Italiaans meisje dat moest lunchen met crackers. Goedemorgen", "text": "Het moet een pure vernedering voor het meisje zijn geweest toen ze op school crackers en tonijn uit blik kreeg aangereikt. Want haar klasgenootjes aten gewoon een warme lunch, zoals die op Italiaanse scholen dagelijks wordt geserveerd. Het meisje begon te huilen, vertelde een leerkracht aan de pers. Het incident vond een paar dagen geleden plaats op een basisschool bij Verona, in het door de nationalistische anti-immigratiepartij gedomineerde noorden van Italië. De ouders van het meisje, die buitenlands zijn, hadden niet voor de schoollunches betaald en niet gereageerd op aanmaningen. Waarop Lega-burgemeester Andrea Girardi besloot dat hun dochtertje geen pasta moest krijgen maar goedkopere crackers met tonijn. Het meisje hetzelfde laten eten als de andere leerlingen zou onrechtvaardig zijn tegenover al die ouders die wél betalen, zo redeneerde hij. Het motto van Lega-leider en vice-premier Matteo Salvini, die de Italiaanse politiek momenteel volledig domineert, is: 'De Italianen eerst'. Nadat het kleine tonijnincident zijn weg naar de grote landelijke media had gevonden, schreef een columnist: \"Wie 'Italianen eerst' schreeuwt, beseft niet hoeveel schade hij de Italianen daarmee berokkent. De Italiaanse kinderen op die school zullen zich hebben gegêneerd en hebben nu al geleerd wat schuldgevoel is.\" Vorig jaar was er in een andere door de Lega bestuurde gemeente ook gedoe rondom immigrantenkinderen die geen warme schoollunch meer kregen. Crowdfunding leverde toen razendsnel tienduizenden euro's op. Ook nu is er onmiddellijk hulp: profvoetballer Antonio Candreva, een geboren Romein die bij Inter Milaan speelt, heeft aangeboden de lunches voor het meisje te betalen.", "published_at": "2019-04-10"}
{"id": 10800493, "title": "Prinses Ariane viert haar verjaardag. personalia", "text": "Prinses Ariane viert vandaag haar verjaardag. De jongste dochter van koning Willem-Alexander en koningin Máxima wordt 12 jaar. Ze zit nu nog op de basisschool, de openbare Bloemcampschool in Wassenaar. Na de zomervakantie gaat ze naar het Christelijk Gymnasium Sorghvliet in Den Haag, zo heeft de Rijksvoorlichtingsdienst bekendgemaakt. Haar oudere zussen Amalia (15) en Alexia (13) zitten al op Sorghvliet. Ariane is de derde in de lijn van troonopvolging.", "published_at": "2019-04-10"}
{"id": 10800495, "title": "Directeur bioclub Bionext stopt. personalia", "text": "Bavo van den Idsert neemt per 1 juli afscheid als directeur van Bionext, de ketenorganisatie voor de biologische sector. De organisatie betreurt zijn vertrek. Van den Idsert, van huis uit neerlandicus, bekleedde de functie acht jaar. Bij zijn aanstelling in 2011 was zijn voornaamste opdracht om de fusieorganisatie Bionext financieel gezond te maken. \"Tijd om het stokje door te geven\", aldus Van den Idsert, die wel werkzaam blijft binnen de biologische sector en voor Bionext blijft werken. \"Ik kijk uit naar nieuwe projecten met mijn streven om de innovatie in de keten aan te jagen.\" Bionext is inmiddels gestart met de werving en hoopt deze zomer een nieuwe directeur te presenteren.", "published_at": "2019-04-10"}
{"id": 10800636, "title": "De mythe en het politieke snoepreisje. plein 2", "text": "Fractievoorzitters in de Tweede Kamer vormen geen gemakkelijk reisgezelschap. Wie een groepsuitje wil organiseren, treft politici die er van tevoren weinig zin in hebben. Het presidium van de Kamer steggelt momenteel over een nieuwe reis met de fractieleiders. Onder de potentiële deelnemers klinken nu al verzuchtingen als: \"van mij hoeft het niet, maar als het er toch van komt, zal ik wel mee gaan\". Politiek Den Haag beseft dat een bezoek aan het Caribisch deel van het Koninkrijk best een goed idee is. De inwoners van Bonaire, Saba en Sint Eustatius stemmen immers voor de Tweede én Eerste Kamer, en de fractievoorzitters zijn er sinds 2011 niet meer geweest. Aan deze reizen kleeft enige mystiek. Het zou de ideale ambiance zijn om coalities te smeden. Dat idee berust op de totstandkoming van het kabinet-Biesheuvel I. Tijdens een werkbezoek aan Londen in 1970 hielden Biesheuvel en twee andere confessionele fractievoorzitters de aan slapeloosheid leidende VVD'er Geertsema beurtelings gezelschap aan de bar van hotel Kensington. Zo braken zij het ijs bij de man die voorheen weinig op had met Biesheuvel. Een jaar later trad het confessioneel-liberale kabinet aan. Maar succes tijdens zulke uitjes is niet altijd gegarandeerd, dit gegeven wordt ook wel de Kensington-mythe genoemd. Tijdens de reis naar India in 2006 was de sfeer tussen CDA'er Maxime Verhagen en PvdA'er Wouter Bos al om te snijden. In Calcutta stopte het gezelschap bij een markt voor tweedehands boeken. Bos had in Nederland net een boek uitgebracht, en tot zijn ergernis riep Verhagen door de bus: \"Wouter, al je boeken liggen hier!\" Het kan ook anders. VVD'er Stef Blok en SP'er Jolande Sap beklommen in 2007 gezellig Mount Scenery op Saba, zonder hier overigens een politiek vervolg aan te geven. Niet te decadent Van oudsher gingen de fractievoorzitters grofweg om het jaar op reis. Daarbij wisselden ze af tussen de overzeese delen van het Koninkrijk en een nieuwe bestemming. Na India en de Cariben was in 2009 Suriname aan de beurt, gevolgd door wederom de Cariben. Sindsdien is er de klad in gekomen. De fractievoorzitters zijn nog weleens bij een militaire missie langsgeweest, zoals naar een marineschip voor de Somalische kust. Dit had als voordeel dat er geen pottenkijkers welkom waren. Bij de andere reisjes vliegt steevast een groep journalisten mee, tot ergernis van de politici. Toen de redactie van Plein 2 de afgelopen dagen eens informeerde, was de veelzeggende reactie van één van de fractievoorzitters: \"Zouden jullie dan ook meegaan?\" Uit de intonatie was wel duidelijk dat het hier geen uitnodiging betrof. Politici zijn bang voor negatieve reacties in Nederland als zij eens in de zon aan het zwembad zouden liggen. Daarom had het reisgezelschap in 2011 op Saba een list bedacht. De pers mocht met een tweede boot mee naar het snorkelen. Bij het verlaten van de haven sloeg de ene boot plots linksaf en de andere rechtsaf. Dat uitstapje was sowieso eigenlijk een noodoplossing, omdat een officieel programma voor de delegatie die dag niet mogelijk was. SGP'er Kees van der Staaij weigerde op zondag zijn hotelkamer uit te komen. Een andere lastigheid van zo'n verre reis is de vraag of het allemaal niet te decadent is. In 2014 werd Brazilië geopperd als reisdoel. Bij zo'n verre bestemming mogen de meereizende ambtenaren volgens de regels business class vliegen. SP'er Emile Roemer wilde alleen in een gewone stoel plaatsnemen. En politici die goedkoper reizen dan hun medewerkers maken in het buitenland weer zo'n armoedige indruk. Brazilië viel af. Moskou was het alternatief. Maar toen werd vlucht MH17 neergeschoten, en was ook deze reis geen optie meer. Een oplossing is om het dichter bij huis te zoeken. VVD-fractievoorzitter Klaas Dijkhoff heeft voor dit jaar Groningen geopperd. Voor de journalisten die hopen op een dienstreisje naar de Antillen zal dat wel even slikken zijn. Mogelijke bestemmingen 1. Cariben 2. Groningen 3. Zonder pers in onderzeeboot", "published_at": "2019-04-10"}
{"id": 10800637, "title": "'Maak betalen voor seks ook hier strafbaar'", "text": "petitie - Jongerenbeweging Exxpose wil seks kopen strafbaar maken en biedt de Tweede Kamer 40.000 handtekeningen aan. De initiatiefnemers van de petitie staat het Zweedse model voor ogen, waar prostitueebezoek is verboden. Eén ding heeft christelijke jongerenbeweging Exxpose al bereikt: de politieke discussie over het Nederlandse prostitutiebeleid is weer opgelaaid. Vooral ChristenUnie en CDA voelen voor een nieuw debat. Dat debat kent een lange voorgeschiedenis. Vrijwel op hetzelfde moment dat de Zweden kozen voor hun 'noordse model', waarin de prostitueebezoeker strafbaar is, hief Nederland in het jaar 2000 het bordeelverbod op. Beide landen hadden met de tegenstrijdige maatregelen hetzelfde doel voor ogen: verbetering van de positie van de vrouw en uitbanning van misstanden. Maar de misstanden bleven en namen zelfs toe. In Nederland leeft inmiddels sterk het idee dat legalisering van het beroep niet heeft gebracht wat ervan werd verwacht. De sector groeide sterk, door onder meer de opkomst van sekshandel via internet, internationale criminele netwerken en de toestroom van meisjes en vrouwen uit Oost-Europese lidstaten. Pooierverbod Sindsdien zijn er allerlei pogingen gedaan mensenhandel en dwang binnen de seksindustrie aan te pakken. Deze coalitie sprak in het regeerakkoord een pooierverbod af. Er komt een strenger vergunningenstelsel voor alle 'bedrijfsmatige seksuele activiteiten', om onder meer de thuiswerkers en escortbranche in beeld te krijgen. Vrouwen die willen stoppen krijgen een 'uitstapprogramma' aangeboden. Ook de rol van de sekskoper ligt onder de loep. Die moet straks zelf gaan controleren of sprake is van dwang. Bij de Eerste Kamer ligt nu een wetsvoorstel van CDA, SP en PvdA, waarmee iemand die 'redelijkerwijs kan vermoeden' dat een prostituee onder dwang handelt en dus slachtoffer is van mensenhandel, strafbaar wordt. De hoogte van deze straf is maximaal vier jaar cel of een geldboete van 20.000 euro. Of seks kopen sowieso strafbaar moet zijn, lijkt politiek nog een brug te ver. D66 vindt 'criminaliseren van prostitutiebezoek' geen oplossing en wil op een andere manier misstanden als armoede en uitbuiting aanpakken. Ook de VVD voelt er weinig voor. Het CDA is blij met de petitie. Kamerlid Anne Kuik ziet veel misstanden en 'moderne slavernij' in de prostitutie. \"We moeten ons afvragen: hoeveel vrouwen doen het werk echt vrijwillig? Het huidige beleid van legalisering heeft gefaald.\" Kuik wil een nog grotere verantwoordelijkheid bij de klant neerleggen. \"Die zou zich bijvoorbeeld moeten vergewissen of de prostituee die hij bezoekt wel een vergunning heeft.\" De ChristenUnie zoekt naar de oplossing waarbij 'zo min mogelijk slachtoffers vallen'. Partijleider Gert-Jan Segers: \"Nederland doet het nu heel slecht. Het gaat om 1000 slachtoffers per jaar die worden verkracht, mishandeld of zelfs gedood.\" Segers wil daarom eerst een vergelijkend onderzoek naar het systeem in Zweden, Duitsland en Nederland, en mogelijk nog meer landen. \"Mijn sterke indruk is dat Zweden het beter doet.\" Ideologie Oud-PvdA-Kamerlid Myrthe Hilkens bezocht in 2013 Zweden, samen met Segers. \"Mij is toen heel duidelijk geworden dat deze discussie altijd om ideologie gaat. Voor ieder beleidsmodel is een passend onderzoek te vinden. Zweden kiest heel duidelijk: je lichaam voor geld verkopen op basis van gelijkwaardigheid is niet mogelijk.\" Hilkens raakte destijds niet overtuigd van het Zweedse model, waar de politie zich richt op de koper in plaats van de pooiers. \"Criminaliseren bande het probleem in Zweden niet uit. Wat dan wel? Dat is uiterst complex, er is geen heilige graal.\" De belangenvereniging voor sekswerkers Proud stelt in een reactie dat invoering van een sekskoopverbod 'schadelijk' zou zijn en de criminaliteit rond sekswerk alleen maar verhoogt.", "published_at": "2019-04-10"}
{"id": 10800765, "title": "Koken voor een IS-man kan genoeg zijn voor straf", "text": "syriëganger - Melis A. verschijnt vandaag voor de rechter. Haar familie haalde haar terug, nu wordt ze verdacht van deelname aan een terreurorganisatie. Radicaal is zijn cliënt niet. Orthodox wel, zegt advocaat Taner Sen. Melis A. leeft volgens een strikte uitleg van de islam. \"Maar ze heeft nooit geweld verheerlijkt, is nooit bereid geweest een aanslag te plegen, heeft niemand geronseld en geen wapens gebruikt.\" Toch zit A. (23) vandaag in de beklaagdenbank, zoals alle Syriëgangers zich bij terugkeer moeten verantwoorden tegenover de rechter. Volgens haar familie radicaliseerde A. voorafgaand aan haar vertrek in 2016 naar IS-gebied. Het Openbaar Ministerie verdenkt haar van deelname aan een terroristische organisatie en het (mede-)voorbereiden van terreurdaden. Vandaag zal blijken hoe zwaar haar dat wordt aangerekend. Uit eerdere rechtszaken tegen vrouwelijke uitreizigers blijkt dat het voor een veroordeling niet nodig is om daadwerkelijke mee te vechten met IS. Ook vrouwen die koken voor hun strijdende man dragen bij aan het voortbestaan van de terreurgroep, redeneert justitie. Wel volgen er voor vrouwen doorgaans lagere straffen dan voor de mannelijke uitreizigers: zo kreeg Laura H. in 2017 elf maanden cel nadat zij een klein jaar in het kalifaat doorbracht. De man van Melis A., inmiddels overleden, werd in zijn afwezigheid veroordeeld tot zes jaar cel. Het verhaal van A. en Laura H. kent enige gelijkenis. H. zei tegen de rechter dat ze naïef was toen ze naar Syrië ging, op zoek naar een gelukkig leven in een islamitisch land. Ook de in Turkije geboren A. was toen ze vertrok 'kinderlijk naïef', zegt haar advocaat Sen. \"Ze reisde de man achterna op wie ze verliefd was en met wie ze een gezin wilde stichten. Hier voelde ze zich niet prettig. Ze werd door haar progressieve familie en op straat nagekeken vanwege haar kleding en dacht ergens naartoe te gaan waar ze geaccepteerd zou worden.\" De plaatjes die haar man haar had laten zien over theekransjes en spelende kinderen in het kalifaat bleken schone schijn. A. kwam terecht in een gebied dat hevig werd gebombardeerd. Ze vluchtte en belandde in een Koerdisch kamp. Net als meer Nederlandse jihadisten. Volgens de AIVD zitten er momenteel nog zo'n veertig vast. Op hulp van de Nederlandse autoriteiten hoefde A. niet te rekenen. Het kabinet vindt dat wie heeft gekozen te vertrekken zelf op de blaren moet zitten. Bovendien worden terugkeerders (mannen, vrouwen en kinderen) als potentieel gevaar gezien. De woorden 'tikkende tijdbommen' klinken vaak in dit verband. A.'s vader besloot, overigens net als de vader van Laura H., niet af te wachten. Hij ging haar zelf halen. \"Ter land, ter zee en in de lucht\", vat raadsman Sen de reis samen. De vader wist, onder meer met behulp van smokkelaars, het Koerdische kamp te bereiken waar zijn dochter en kleinkind van nog geen half jaar zaten. Een gevaarlijke reis naar de Iraakse stad Erbil volgde. Daar werden ze door de Iraakse autoriteiten vastgezet terwijl het Nederlandse consulaat met een DNA-test controleerde of het kind dat A. bij zich had ook echt van haar was. Uiteindelijke vloog de familie begeleid terug naar Nederland. Op Schiphol werd A. zomer vorig jaar aangehouden, haar kind kwam bij haar moeder terecht. Na een half jaar op de terrorismeafdeling in Vught kwam A. afgelopen januari voorlopig vrij. Zo kon ze direct bewijzen dat ze een reïntegratie in de Nederlandse samenleving serieus nam, redeneerde het OM. Wel onder strenge voorwaarden. Ze draagt een enkelband, heeft een contactverbod, een omgangsregeling met haar kind en haar internetgedrag wordt in gaten gehouden. Volgens haar advocaat hield A. zich de afgelopen maanden aan alle afspraken. Dat zal haar zaak vandaag goed doen, verwacht hij.", "published_at": "2019-04-10"}
{"id": 10800767, "title": "Crèche moet niet-ingeënt kind voorlopig accepteren. vaccinatie", "text": "Pas na de zomer kan het kabinet de knoop doorhakken of kinderdagverblijven voortaan kinderen mogen weigeren die niet zijn ingeënt. Staatssecretaris Tamara van Ark van sociale zaken wil de dagverblijven die mogelijkheid geven, zeker nu er een uitbraak van mazelen is op een Haags kinderdagverblijf. Maar een snelle beslissing zit er niet in, waarschuwde ze gisteren in de Tweede Kamer. \"Er zijn terechte zorgen van ouders\", zegt Van Ark. \"Maar het weigeren van kinderen op een kinderdagverblijf is juridisch complex. Het blijkt taaie materie.\" Een speciale commissie onderzoekt sinds januari op verzoek van de staatssecretaris of kinderdagverblijven kinderen mogen weigeren als ouders bewust afzien van vaccinatie. Dat blijkt zo ingewikkeld te zijn dat de commissie meer tijd heeft gevraagd. \"De commissie stuit op heel veel medisch-ethische dilemma's\", aldus Van Ark. Op zijn vroegst op 1 juli kan het advies van deze commissie van wijzen klaar zijn. Daarna neemt het kabinet een besluit. Het betekent dat in elk geval tot de zomer de situatie blijft zoals die is: kinderdagverblijven mogen niet-ingeënte kinderen niet weigeren. Dat geldt nu als een inbreuk op de vrijheid van ouders om hun kinderen op te voeden naar hun levensovertuiging. Voorheen betrof dat alleen ouders die vanwege hun geloof tegen vaccinatie waren, nu ook ouders die de vaccinwetenschap niet vertrouwen. Dat lange wachten frustreert de Tweede Kamer, omdat er deze week een vierde kind besmet blijkt te zijn op een Haags kinderdagverblijf. De Kamer vroeg afgelopen zomer al om kinderdagverblijven meer ruimte te geven om zelf regels te stellen over vaccinatie. Er is bijna unanieme politieke steun voor. Maar vanwege de vele haken en ogen wilde staatssecretaris Van Ark eerst onafhankelijk advies inwinnen.", "published_at": "2019-04-10"}
{"id": 10800768, "title": "Shell mijdt gesprek met Kamer over belastingregels. Hoorzitting", "text": "Shell weigert naar de Tweede Kamer te komen om uitleg te geven over het belastingregime voor multinationals. Volgende week is er een hoorzitting over dit thema. Oppositiepartij PvdA is boos en verwacht steun van andere partijen om de oliemaatschappij een aanmaning te sturen. Dat Shell niet verschijnt, vindt PvdA-Kamerlid Henk Nijboer 'ongekend'. Hij ziet het belastingregime van multinationals als 'een belangrijk maatschappelijk onderwerp en dan hoort een bedrijf te komen'. Shell slaat de uitnodiging af, omdat werkgeversorganisatie VNO-NCW er al is. Die vertegenwoordigt 'het gehele bedrijfsleven', dus ook Shell. Aanleiding voor de hoorzitting is de publicatie in november in Trouw dat Shell in Nederland geen winstbelasting betaalt. Volgens een intern document van het ministerie van financiën en een aantal anonieme bronnen maakt Shell gebruik van legale aftrekposten om de belastingaangifte op nul te krijgen. Een van de methodes is dat Shell de verliezen die worden geleden bij het zoeken naar olie in het buitenland, in Nederland van de winst kan aftrekken. Shell ontkende tegen Trouw dat er geen winstbelasting wordt betaald. Het is de Belastingdienst en het kabinet vanwege privacy verboden mededelingen te doen over een onderneming of een persoon. Dat hindert de Tweede Kamer bij een debat of een hoorzitting over belastingheffing van individuele bedrijven. Vandaar dat de hoorzitting volgende week niet gaat over 'Shell' maar over 'Belastingheffing multinationals'. In de verklaring die Shell gisteren uitgaf, staat: \"Shell volgt dezelfde regels die voor alle bedrijven in Nederland gelden.\"", "published_at": "2019-04-10"}
{"id": 10801301, "title": "'Aanvalsplan' moet de grutto redden", "text": "Weidekoning - Zonder serieuze maatregelen zal het slecht aflopen met de grutto. Een robuust plan moet de vogel behoeden voor uitsterven. Er moet een groter, veel robuuster plan komen om de grutto voor Nederland te behouden. Oud-minister van milieu Pieter Winsemius wil samen met Friese natuurorganisaties provincies overhalen om de teloorgang van de 'koning van de weide' te stoppen. \"Anders zal het in Nederland niet goed aflopen met deze unieke, karakteristieke boerenlandvogel\", zegt Winsemius, oud-voorzitter van Natuurmonumenten. Het aantal broedparen van de iconische steltloper is in de afgelopen dertig jaar gedaald van 100.000 naar 35.000. Voorjaar 2018 zijn er in Nederland naar schatting 6500 jonge grutto's geboren. Om de populatie in stand te houden was het dubbele aantal nodig geweest. Vrijwel alle Europese grutto's broeden in Nederland. Dat betekent dat Nederland een bijzondere plicht heeft om de soort in stand te houden, vinden de makers van het 'Aanvalsplan Grutto'. De grutto heeft het moeilijk ondanks de maatregelen van honderden boeren die agrarisch natuurbeheer toepassen. De ingrepen zijn niet robuust genoeg. De oppervlakten nat grasland voor deze weidevogels zijn niet groot genoeg, zegt Winsemius. Hij krijgt steun van landschapsorganisatie It Fryske Gea en de Friese Milieufederatie. Boerenland, ook in de traditionele grutto-gebieden in Friesland en Groningen, wordt op grote schaal kunstmatig ontwaterd. Grutto's hebben in de broedperiode nat land nodig, waarop niet wordt gemaaid en waar geen mest wordt geïnjecteerd. Verder hebben grutto's volgens de initiatiefnemers grotere aaneengesloten open gebieden nodig vlakbij natuurreservaten met tijdens het broedseizoen zo min mogelijk verstoring. In hun plan stellen Winsemius en de natuurorganisaties voor om de kerngebieden voor grutto's fors te vergroten, het waterpeil tijdens het broedseizoen verder omhoog te brengen en het agrarische landgebruik aan te passen, onder meer met minder begrazing. Ook stellen de initiatiefnemers voor om door ingrepen in het landschap het roofdieren en kleine zoogdieren die gruttonesten leeghalen zo moeilijk mogelijk te maken. Dat kan door de gebieden open te houden met weinig schuilmogelijkheden. Uit ervaringen in Eemland blijkt dat investeringen om het leefgebied van de grutto te verbeteren kansloos zijn als niet ook de vos, buizerd, bunzing en hermelijn worden aangepakt. Om jonge grutto's een betere kans te geven, moet het maaien worden uitgesteld tot einde van het broedseizoen half juni. Voorwaarde is volgens de plannenmakers dat boeren beter worden gecompenseerd voor grutto-vriendelijke bedrijfsvoering. Ze pleiten voor een 'goed verdienmodel' voor melkveehouders die willen helpen. Ze hopen dat de nieuwe provinciebesturen het plan omarmen. Winsemius: \"Het gaat geld kosten, maar dit levert ook geld op: door een hoger waterpeil wordt bij voorbeeld CO2 vastgelegd in de veenweidegebieden.\" Volgens Hans van der Werf van de Friese Milieufederatie zijn er in zijn provincie tientallen boeren die willen meewerken aan bescherming van de grutto. \"Ze melden zich steeds vaker, ook bij ons. Wij hebben het gevoel dat de bereidheid de laatste tijd sterk aan het groeien is.\" Verdieping 12 De koning van de weide", "published_at": "2019-04-10"}
{"id": 10801302, "title": "'Hete zomer van 2018 kwam door de mens'", "text": "klimaatverandering - Wetenschappers weten het zeker: de hitte van vorig jaar is veroorzaakt door broeikasgassen. De hittegolf die Nederland vorig jaar trof, was niet zomaar een uitschieter van het weer. Hij was onderdeel van een lange warme periode die tegelijkertijd grote delen van Europa, Azië en Noord-Amerika trof. Voor 2010 kwam dat nooit voor, zegt klimatologe dr. Martha Vogel van de universiteit ETH in Zürich. En als het klimaat van de wereld niet door menselijk toedoen was veranderd, zou het ook nooit zijn gebeurd. Daarmee gaat ze verder dan gewoonlijk bij extreem weer. Meestal concluderen meteorologen, geconfronteerd met een extreme hittegolf of regenperiode, dat de kans daarop door de opwarming van het klimaat groter is geworden, maar dat die ook nog zouden kunnen vallen onder de normale variaties in het weer. Als het gaat om een periode van uitzonderlijke warmte van mei tot en met juli, in niet minder dan zeventien landen, over in totaal 5,2 miljoen vierkante kilometer waar mensen wonen of landbouw bedrijven, dan is die statistische uitweg niet meer begaanbaar. Vogel legde in Wenen, op het jaarlijkse congres van de Europese organisatie voor aardwetenschappen, de EGU, uit hoe ze tot die conclusie kwam. Samen met collega's van de ETH, de Universiteit van Bern en het Europees Centrum voor Weersverwachtingen op Middellange Termijn in Reading, Engeland, liet ze computers vele malen het weer van een heel jaar doorrekenen. Door daarbij telkens een iets andere beginwaarde te nemen voor weergegevens als temperatuur en wind, kreeg ze een grote verzameling weergebeurtenissen zoals die zouden kunnen plaatsvinden. De vraag was: hoe vaak zat daar een periode bij waarin van mei tot en met juli over een groot gebied iedereen het tegelijk warm had? Het antwoord op die vraag bleek af te hangen van de mate waarin de modellen rekening hielden met de opwarming van het klimaat. Als Vogel uitging van een wereld zonder de extra uitstoot van broeikasgassen van de afgelopen decennia, dan kwam zo'n warme periode niet in de resultaten voor. Gaf ze de modellen de wereldtemperatuur van nu op, dan was de kans een op zes. Bij de 1,5 graden temperatuurstijging waar het Klimaatakkoord van Parijs op mikt, zal zo'n periode zelfs in twee van de drie jaar te verwachten zijn. En als het op aarde gemiddeld twee graden warmer wordt, dan vindt zo'n periode elk jaar plaats. Het is volgens Vogel voor het eerst dat een weergebeurtenis geheel aan klimaatverandering wordt toegeschreven. Wetenschappelijk is dat een interessante mijlpaal, maatschappelijk is het verontrustend, zegt ze. \"Als het heel warm is op veel plaatsen op hetzelfde moment, is de uitwerking veel groter.\" Vorig jaar vielen er doden in Canada, bezweek plaatselijk de elektriciteitsvoorziening in Californië en waren er bosbranden in Scandinavië. Hoe grootschaliger de warmte toeslaat, hoe moeilijker buren elkaar bij dat soort problemen kunnen helpen. Vogel: \"Neem de landbouw: als er extreme hitte is in de VS, maar ook in Europa en ook in Azië, dan komt de voedselvoorziening in gevaar.\"", "published_at": "2019-04-10"}
{"id": 10801749, "title": "Handelsruzie VS-EU treft Goudse kaas en koekjes", "text": "importheffing - Trump dreigt Europese producten duurder te maken na een conflict over overheidssteun aan vliegtuigbouwers Boeing en Airbus. De Verenigde Staten (VS) dreigen nieuwe importheffingen in te stellen op producten afkomstig uit de Europese Unie. Onder meer Goudse en Edammer kaas zouden te maken krijgen met nader te bepalen importtarieven. In totaal willen de VS heffingen gaan invoeren op producten waarvan jaarlijks voor zo'n 11 miljard dollar wordt geïmporteerd. Naast Nederlandse en andere Europese kazen, gaat het om vliegtuig- en fietsonderdelen, wijn, koekjes, klokken, messen en een keur aan andere goederen. Definitief is de lijst nog niet. Conflict De Amerikaanse president Trump liet er via Twitter geen twijfel over bestaan: \"De Europes Unie heeft jarenlang geprofiteerd van de Verenigde Staten op het gebied van handel. Daar komt binnenkort een einde aan!\" Het voornemen voor de nieuwe heffingen, dat maandagavond al bekend werd gemaakt door de Amerikaanse handelsafgevaardigde Robert Lighthizer, is de laatste zet in een al jarenlang slepend conflict tussen de VS en de Europese Unie over subsidies aan vliegtuigbouwers Airbus en Boeing. Beide partijen beschuldigen elkaar ervan de eigen vliegtuigbouwer oneigenlijk voordeel te geven, en hebben al veel gevechten uitgevoerd bij de Wereldhandelsorganisatie WTO om tegenmaatregelen te mogen invoeren. Vorige maand leden de Verenigde Staten een gevoelige nederlaag bij de WTO toen die bepaalde dat belastingvoordeel aan Boeing nooit is stopgezet. Dat had na een uitspraak van de WTO al in 2012 moeten gebeuren. Die recente uitspraak zou de Europese Unie het recht geven om eigen heffingen in te voeren als vergelding voor het belastingvoordeel voor Boeing. Daar staat tegenover dat de Verenigde Staten eerder gelijk kregen in hun claim dat er miljarden aan subsidies aan Airbus waren verstrekt, waar het land tegenheffingen voor mag instellen. Volgens de Amerikanen is die subsidie zo veel groter geweest dan het belastingvoordeel dat Boeing kreeg, dat zij het recht hebben om met heffingen te komen op de 11 miljard dollar aan Europese importen. De Europese Unie noemt dat in een reactie 'zwaar overdreven', en verwacht dat de Wereldhandelsorganisatie de heffingen niet zal goedkeuren. Lede ogen Volgens het Centraal Bureau voor de Statistiek voerde Nederland in het afgelopen jaar 78 miljoen euro aan kaas en wrongel uit naar de Verenigde Staten. Dat was een stijging van ruim 4 procent ten opzichte van een jaar eerder. Nederlandse ondernemers zien de dreigende heffingen met lede ogen aan. Volgens VNO-NCW en MKB-Nederland leidt Trumps 'cowboy-politiek' alleen maar tot tegenmaatregelen, die consumenten en bedrijven met hogere kosten opzadelen. De werkgeversorganisaties roepen daarom op tot intensievere gesprekken tussen Washington en Brussel over een nieuw handelsverdrag, dat voor de langere termijn voor meer zekerheid moet zorgen.", "published_at": "2019-04-10"}
{"id": 10802025, "title": "Erdogans strijd om Istanbul verhardt", "text": "AKP - De Turkse president Erdogan wijt zijn politieke nederlaag in Istanbul aan 'georganiseerde misdaad' en grootschalige fraude. Binnen zijn AKP lijkt grote onrust te heersen. Erdogan wil dat Istanbul opnieuw naar de stembus gaat. Tijdens de lokale verkiezingen van vorige week wist zijn AKP geen meerderheid te behalen voor het burgermeesterschap van de miljoenenstad. Gisteren verklaarde de regeringspartij dat zij de hoge kiesraad gaat verzoeken nieuwe verkiezingen uit te schrijven. Volgens de eerste resultaten behaalde oppositiekandidaat Ekrem Imamoglu zo'n dertigduizend stemmen meer dan AKP-kandidaat Binali Yildirim. Vanwege dat nipte verschil besloot de kiesraad vorige week al om op een hertelling over te gaan in enkele stadsdistricten waar volgens de AKP ongeregeldheden zouden hebben plaatsgevonden. Aanvankelijk riep de AKP iedereen op de resultaten van de hertelling te respecteren. Hoge partijleden bewierookten de Turkse democratie en spraken hun vertrouwen uit in de kiesraad. President Erdogan bleef dagenlang stil, maar kwam vrijdag eveneens met een relatief milde verklaring. Hij leek zijn achterban voor te bereiden op een mogelijke nederlaag. Afgelopen maandag veranderde de toon. De hertelling had niet de gewenste resultaten opgeleverd. Imamoglu liep nog altijd vijftienduizend stemmen voor. Erdogan weet de uitslag aan 'georganiseerde misdaad' en grootschalige fraude. De AKP eiste een hertelling voor heel Istanbul. Toen de kiesraad daar niet op inging, gaf de partij aan een verzoek te zullen indienen voor nieuwe verkiezingen. De lange stiltes en koersveranderingen wijzen op grote onrust binnen de AKP, zo melden meerdere bronnen met banden binnen de partij. Waar een deel van de AKP bereid is de verkiezingsresultaten te accepteren, zijn andere partijprominenten vastbesloten hun controle over Istanbul koste wat het kost te behouden. Dat hangt bovenal samen met enorme financiële belangen. Het jaarlijkse budget van de gemeente Istanbul bedraagt ruim 6,5 miljard euro - meer dan dat van het Turkse ministerie van volksgezondheid of van buitenlandse zaken. Een groot deel van dat geld gaat naar bedrijven waaraan de gemeente bepaalde taken of bouwprojecten uitbesteedt. Die bedrijven zijn in de afgelopen jaren onlosmakelijk verbonden geraakt met de AKP. Eén van de grootste belanghebbenden in die zakennetwerken is de minister van financiën en Erdogans schoonzoon Berat Albayrak. In de afgelopen jaren wisten de bedrijven binnen zijn invloedssfeer grote contracten van de gemeente binnen te slepen. Het vermoeden binnen partijkringen is dan ook dat Albayrak er alles aan doet om zijn schoonvader te overtuigen Istanbul niet uit handen te geven. Niet zonder toeval berichtten de kranten en televisiekanalen in handen van de familie Albayrak het vurigst over ongeregeldheden tijdens de stemgang van afgelopen week. Daartegenover staan partijleden die waarschuwen voor de risico's. Volgens hen zijn de gevolgen niet te overzien als de AKP erin slaagt nieuwe verkiezingen door te drukken bij de hoge kiesraad. Zij vrezen voor straatprotesten, verdere onrust op de beurzen en grote reputatieschade in binnen- en buitenland. Op de lange termijn zal het voor de AKP nog veel moeilijker worden haar positie te behouden. Bovendien is het maar zeer de vraag of de AKP betere resultaten kan behalen in het geval van nieuwe verkiezingen in Istanbul. Waar Imamoglu zijn voorsprong grotendeels aan Koerdische stemmers dankt, zal de AKP er vanwege haar coalitie met de Turks-nationalistische MHP niet in slagen die stemmen weg te nemen. Ondertussen zet de economische crisis door, waardoor veel kiezers allesbehalve zitten te wachten op nóg een verkiezingscampagne. Dat is precies de boodschap die Imamoglu gistermiddag benadrukte. De nieuwe ster van de Turkse oppositie gaf aan zo snel mogelijk aan de slag te willen gaan om armoede, werkeloosheid en de inflatie te bestrijden. \"Je kunt niet iedere twee maanden verkiezingen houden als de resultaten je niet bevallen\", zei hij op een persconferentie. \"Wij hebben haast. Het gaat om de toekomst van onze kinderen.\"", "published_at": "2019-04-10"}
{"id": 10802032, "title": "Razendsnel 5G-net is bijna klaar", "text": "Veiling - De aanleg verloopt traag, maar dan ligt er straks ook een snel netwerk. De frequenties voor 5G, de opvolger van het huidige 4G, gaan eind dit jaar in de openbare verkoop. Drie aanbieders dingen mee. Er liggen nog wat blokkades op de digitale snelweg, maar het netwerk nadert zijn voltooiing: 5G, de opvolger van het mobiele netwerk 4G, staat in de startblokken. Eind dit jaar of begin volgend jaar mogen drie telecomaanbieders via een veiling een gooi doen naar de frequenties. Wel een gooi met beperkingen, overigens. De Autoriteit Consument & Markt (ACM) adviseerde het ministerie van economische zaken gisteren dat het moet voorkomen dat er te veel frequenties naar één aanbieder gaan. De drie biedende partijen KPN, VodafoneZiggo en T-Mobile mogen per aanbieder maximaal 40 procent van de te veilen frequenties in hun bezit krijgen, zo stelt de toezichthouder, anders ontstaat er op delen van het netwerk een monopolist. Dat drijft de prijs op en dat is niet goed voor de consument. Maatregelen om te zorgen dat er een vierde aanbieder komt, vindt de ACM niet nodig. KPN wil nog niet vooruit lopen op de verkoop van de frequenties, \"Maar in zijn algemeenheid vinden we dat de veiling moet leiden tot redelijke prijzen\", aldus een woordvoerder van het bedrijf. Boeren Door de hoge snelheden die met 5G kunnen worden gehaald is veel mogelijk. Zo kunnen boeren met behulp van drones die communiceren via het 5G-net hun vee en gewassen veel beter in de gaten houden en zullen in de toekomst autonoom rijdende auto's aan het netwerk worden gekoppeld. Op het platteland hebben ambulances en zelfrijdende streekbusjes straks veel voordeel van een snelle verbinding. Via een slimme camera in een augmented reality-bril kan het ambulancepersoneel vanuit de polder bijvoorbeeld beelden van de wonden van de patiënt naar het ziekenhuis in de stad sturen. De artsen daar kunnen dan op afstand hulp verlenen. In theorie is het met 5G bovendien mogelijk dat bezoekers vanuit een vol voetbalstadion tegelijkertijd filmpjes versturen. Voor dergelijke toepassingen is het huidige 4G-netwerk niet snel en betrouwbaar genoeg. In het dunbevolkte Noord-Oost Groningen en in Drenthe is al uitgebreid getest met 5G. Die testen werden echter gehinderd omdat Nederlandse inlichtingendiensten de frequentie claimden. Die gebruiken ze namelijk om internationaal dataverkeer te onderscheppen. Volgens de geheime diensten zouden andere gebruikers van de golflengte storing kunnen veroorzaken. Het probleem lijkt inmiddels te worden opgelost; de activiteiten van de geheime dienst zullen in de toekomst worden voortgezet vanuit het buitenland. Spionage Wel speelt op de achtergrond de rol van Huawei nog mee, het Chinese bedrijf dat netwerkinfrastructuur voor 5G verzorgt. Met name de Amerikanen en in mindere mate de lidstaten van de EU, vrezen dat Huawei 'achterdeurtjes' in het netwerk verstopt om zo te kunnen spioneren. Nieuwszender RTL-Z meldde vorige maand dat KPN op het punt zou staan om met Huawei in zee te gaan voor de aanleg van 5G. Op vragen van deze krant daarover aan KPN wordt het H-woord echter vermeden: \"We doen zaken met verschillende leveranciers. Zo hebben we recent bekend gemaakt in ons vaste netwerk te gaan samenwerken met Nokia. Voor wat betreft de upgrade van ons mobiele netwerk dat we de komende jaren klaar willen maken voor 5G zijn we nog niet zover. We zitten nog in het proces en kunnen niet vooruitlopen op de uitkomst.\" Het Agentschap Telecom zal de 5G-veiling in twee delen houden. Eerst gaan eind dit jaar of begin volgend jaar de 700, 1400 en 2100 Mhz-banden in de openbare verkoop. Eind 2021 of begin 2022 volgt een veiling voor frequenties op de 3,5 Ghz-band. De verkoop van vergunningen voor het huidige 4G leverden de staatskas in 2012 nog 3,8 miljard euro op.", "published_at": "2019-04-10"}
{"id": 10802033, "title": "Shell gaat korten op loon van actievoerders. cao", "text": "Shell gaat de lonen korten van medewerkers die acties voeren bij de raffinaderij in Pernis en het chemiecomplex in Moerdijk. Wie vanaf gistermiddag ingeschreven stond als actievoerder (of niet was aangemeld als werkwillende) kan rekening op een korting. Hoe hoog die uitvalt, wilde Shell gisteren niet zeggen. \"Het zal een percentage zijn, maar zeker niet de helft\", zei een woordvoerder van het olieconcern. De bonden lieten in een reactie weten dat de actie in Pernis en Moerdijk vandaag doorgaan. De bonden en Shell ruziën al een paar maanden over een nieuwe cao bij het gas- en olieconcern; de oude cao liep op 1 maart af. Begin februari wezen de werknemers een eindbod van Shell af. Ook daarna bereikten beide partijen geen overeenstemming. Twistpunt is onder meer de door Shell aangeboden loonsverhoging. De bonden eisen voor 2019 een verhoging van 5 procent. Shell biedt volgens de bonden een verhoging van 2,5 procent in 2018 en nog eens 2 procent in 2020. Shell ziet dat anders. \"Ons bod komt uit op 7,5 procent in twee jaar\", zegt de woordvoerder. Naast de 2,5 procent in 2019 en de 2 procent in 2020 biedt Shell in beide jaren ook nog een van prestaties afhankelijke, per individu verschillende, verhoging van gemiddeld 1,5 procent, meldt de woordvoerder. Daarbovenop, zegt ze, komt nog de bonus die Shell uitkeert vanwege de jaarresultaten. Afgelopen vrijdag voerden de bonden al acties uit in Moerdijk. Het chemiecomplex krijgt binnenkort een onderhoudsbeurt. \"We zouden de productie daar afbouwen in verband met de stopzetting. Die stopzetting is nu gefrustreerd.\" Gisteren waren er acties bij de raffinaderij in Pernis. De productie bleef daardoor achter. Volgens de bonden ligt de productie nu op 65 procent van normaal en dat willen ze zo houden.", "published_at": "2019-04-10"}
{"id": 10800700, "title": "Jonge vader kijkt naar baas bij verlof. Interview Leonie van Breeschoten", "text": "Mannen nemen vaker verlof op om bij de kinderen te zijn als de leidinggevende dat zelf ook gedaan heeft. Of als er relatief meer vrouwen op de werkvloer rondlopen, ontdekte socioloog Leonie van Breeschoten. Achtentwintig jaar geleden kreeg de vader van Van Breeschoten precies twee dagen de tijd te wennen aan het vaderschap. Sindsdien kwam daar het aanvullende ouderschapsverlof bij en ging het geboorteverlof van twee naar vijf dagen. Vanaf 2020 kan de partner tot vijf weken aanvullend geboorteverlof opnemen. En sinds vorige week is bekend dat Nederland gehoor geeft aan de nieuwe Europese richtlijn die ouders in loondienst recht geeft op minimaal twee maanden betaald verlof. Overheden en organisaties bieden steeds vaker gezinsregelingen aan om werk en carrière beter te combineren, zoals deeltijdwerk en ouderschapsverlof. Toch maken mannen weinig gebruik van de regelingen. Zo nam één op de tien werkende vaders ouderschapsverlof op in 2017, blijkt uit recente cijfers van het CBS. Van Breeschoten deed voor het eerst grootschalig onderzoek hoe dit komt. Ze analyseerde in haar onderzoek waarop ze deze week aan de Universiteit Utrecht promoveert de antwoorden van werknemers en werkgevers bij 259 organisaties in negen Europese landen op de vraag waarom zij wel of niet gebruikmaken van verlofregelingen. Respondenten werkten in verschillende sectoren: van telecommunicatie en hoger onderwijs tot de financiële sector en de zorg. Waarom maken mannen weinig gebruik van de regelingen? 'Dat heeft nog steeds te maken met rolpatronen, bijvoorbeeld bij de keuze om deeltijd te werken als er een kind komt. Zelfs als vaders positief staan tegenover deeltijdwerk, is het waarschijnlijker dat de moeder minder gaat werken. Vrouwen lijken toch het idee te hebben dat dit vooral hun taak is. Mannen en vrouwen laten zich in hun keuze door verschillende redenen leiden: bij mannen speelt vooral de angst dat ze hun promotiekansen verkleinen als ze deeltijd gaan werken. Vrouwen kijken eerder of hun directe collega's de keuze zullen accepteren.' De houding van de organisatie is belangrijk voor mannen, concludeert u. 'Ja, vaders nemen sneller verlof op om thuis met de kinderen te zijn als hun leidinggevende zelf ook gebruik maakte van gezinsregelingen. Het maakt dan niet uit of de werkgever een man of een vrouw is. En als een man meer vrouwelijke collega's heeft, is hij ook eerder geneigd verlof op te nemen. De werkgever biedt dan meer regelingen aan, of het is op de werkvloer meer geaccepteerd om vaker thuis bij de kinderen te zijn.' 'Opvallend genoeg spelen deze factoren vrijwel geen rol bij de keuze van vrouwen om verlof op te nemen. Dit suggereert dat mannen hun thuissituatie op hun werk afstemmen, terwijl vrouwen eerder het omgekeerde doen: zij passen de werktijden eerder op het gezin aan.' U gebruikt termen als 'eerder' en 'sneller', hoe vertaalt zich dat naar cijfers? 'Ik heb beschrijvende statistieken per land, maar die zijn niet representatief. Dus ik kan niet zeggen: zoveel procent van de mannen in Nederland doet zus en zo. Dit onderzoek was een eerste stap om erachter te komen hoe organisaties bijdragen aan de keuze van werknemers om bijvoorbeeld verlof op te nemen. De houding van organisaties speelt voor mannen een rol, blijkt nu. Het is interessant om hier in Nederland groter onderzoek naar te doen, zeker nu het ouderschapsverlof uitgebreid wordt. De EU wil daarmee gendergelijkheid bevorderen. Het is dan belangrijk om verder te onderzoeken waarom mannen niet gebruiken waar ze recht op hebben.'", "published_at": "2019-04-10"}
{"id": 10800732, "title": "Juventus, een club om van te houden, maar ook om te verafschuwen", "text": "Ajax treft vanavond in de kwartfinale van de Champions League de meest geliefde én gehate club van Italië: Juventus. Geliefd, want veel Zuid-Italianen trokken na de oorlog naar Turijn om te werken in de Fiat-fabrieken. Zij namen de liefde voor de club van hun werkgever mee naar hun geboortestreken. Maar waarom ook die haat? Vier redenen. De schandalen De geschiedenis van Juventus is een geschiedenis van schandalen - altijd is er wel iets aan de hand. Het meest recente schandaal (vorige week) draait om het goedpraten van racisme door de centrale verdediger Leonardo Bonucci. Vorig jaar bleek de Calabrese maffia betrokken te zijn bij de kaartverkoop van de club en tegen sterspeler Cristiano Ronaldo loopt een verkrachtingszaak. Het bekendste schandaal draait om clubarts Riccardo Agricola, die in 2004 door een rechter veroordeeld werd tot 22 maanden voorwaardelijk omdat hij verschillende soorten doping, waaronder epo, toediende aan spelers actief tussen 1994 en 1998 - een periode waarin de club drie landstitels won en drie Champions League-finales speelde (waaronder de gewonnen finale tegen Ajax, in 1996). Hoewel er bij een inval 281 soorten medicijnen werden gevonden, heeft Juventus het eigen dopingverleden altijd stellig ontkend. Agricola werd in 2005 in hoger beroep vrijgesproken, waarna de de club hem gewoon weer in dienst nam. In 2006 kwam een nog omvangrijkere fraude aan het licht: het zogenoemde Calciopoli - een van de grootste matchfixingschandalen in het moderne voetbal. Algemeen directeur Lucciano Moggi bleek op grote schaal scheidsrechters te hebben 'bewerkt' om Juventus te matsen. Zijn club moest de landstitels van 2005 en 2006 inleveren en werd teruggezet naar de Serie B. Het zorgde voor een stank die Juventus nog altijd niet van zich af heeft gewassen. Iedere keer als het eerste elftal weer eens scheidsrechterlijke beslissing meekrijgt, vragen sportjournalisten zich af: 'Het zal toch niet?' De saaiheid Het is een gevleugelde uitspraak in Italië: chi ama il calcio odia la juve - wie van voetbal houdt, haat Juventus. Dat komt doordat Juventus de belichaming is van het stereotype Italiaans voetbal: saaie wedstrijden waarbij het spel ondergeschikt is aan het resultaat. In Turijn is winnen belangrijker dan meedoen en prijzen belangrijker dan plezier. Dat betekent: veel saaie wedstrijden met ­relatief weinig doelpunten - geen enkele koploper in de grote Europese voetbalcompetities scoorde dit seizoen minder dan Juventus. 'Juventus heeft dit jaar nauwelijks goede wedstrijden gespeeld', zegt voetbaljournalist Palmeri. 'Hoogstens een paar in de Champions League. Dat komt doordat ze weten hoe goed ze zijn en niemand ze dwingt beter te spelen. Zolang de club wint, is de Juventusfan tevreden, ongeacht het spel.' De 'Oude Dame' is daarmee een soort anti-Ajax - een club die geen applaus wil, maar prijzen. Dat lukt aardig. Juventus is binnen Italië de absolute recordkampioen met bijna tweemaal zoveel titels als Internazionale en AC Milan. Vooral de huidige hegemonie is ongekend. Juventus staat 20 punten voor op de nummer 2 en kan aanstaand weekend - als een soort tussendoortje tussen twee wedstrijden tegen Ajax in - voor de achtste keer op rij landskampioen worden. En hoe dominanter een club is, hoe groter ook de afgunst. Het aankoopbeleid Het huidige aankoopbeleid van Juventus vormt voor veel Italiaanse voetbalfans een steen des aanstoots. De club neemt geregeld de belangrijkste sterspelers van haar directe concurrenten over. Op die manier versterkt Juventus niet alleen het eigen team, het verzwakt tegelijkertijd zijn belangrijkste uitdagers - een soort kannibalisme dat bij al die concurrenten wrevel opwekt. Bijvoorbeeld in Rome toen het creatieve genie van AS Roma, Miralem Pjanic, in 2016 naar Turijn vertrok. Of in Napels toen topscorer Gonzalo Higuain in datzelfde jaar voor 90 miljoen euro naar het noorden verhuisde. En misschien ook aanstaande zomer in Milaan, als het lukt Inter-ster Mauro Icardi los te weken. De spelers Eerlijk is eerlijk: Juventus heeft niet bepaald de sympathiekste voetballers op aarde. Sterker nog: de club heeft een lange geschiedenis van gemene verdedigers en spitsen die niet vies waren van een elleboogstoot. Nu komt abominabel gedrag in de beste families voor - elke club heeft spelers met rafelrandjes - maar juist omdat Juventus zo dominant is, worden de misdragingen van zijn spelers extra breed uitgemeten in de Italiaanse voetbalpraatprogramma's. Die van voormalig doelman Buffon bijvoorbeeld - een man die in Nederland geroemd wordt omdat hij het volkslied zo vol passie meezingt, maar die in Italië bekendstaat om zijn fascistische sympathieën. Zo droeg hij als jonge speler ooit een T-shirt waarop stond: 'boia chi molla' (de beul voor wie opgeeft) - een uitspraak van dictator Benito Mussolini - en speelde hij lange tijd met rugnummer 88, een numerieke verwijzing naar HH (Heil Hitler). In 2012 werd bovendien bekend dat Buffon bedragen tot wel 200 duizend euro inzette op voetbalwedstrijden - volgens zijn ex-vriendin zelfs op zijn eigen wedstrijden. Het meest recente spelersschandaal draait om de Portugese superspits Cristiano Ronaldo. Hij wordt door het Amerikaanse model Kathryn Mayorga van verkrachting beschuldigd. Zelf ontkent hij, maar de Amerikaanse politie neemt de beschuldigingen bijzonder serieus. Zo serieus zelfs dat Juventus een oefentoernooi in Amerika annuleerde, officieel omdat het niet in de agenda past, maar mogelijk omdat de clubleiding een nieuw schandaal vreest: de beste voetballer ter wereld die door de Amerikaanse politie wordt vastgezet voor verhoor, net nu hij het zwart-wit van Juventus draagt. Het is een gevleugelde uitspraak in Italië: chi ama il calcio odia la juve - wie van voetbal houdt, haat Juventus. Dat komt doordat Juventus de belichaming is van het stereotype Italiaans voetbal: saaie wedstrijden waarbij het spel ondergeschikt is aan het resultaat. In Turijn is winnen belangrijker dan meedoen en prijzen belangrijker dan plezier. Dat betekent: veel saaie wedstrijden met relatief weinig doelpunten - geen enkele koploper in de grote Europese voetbalcompetities scoorde dit seizoen minder dan Juventus. 'Juventus heeft dit jaar nauwelijks goede wedstrijden gespeeld', zegt voetbaljournalist Palmeri. 'Hoogstens een paar in de Champions League. Dat komt doordat ze weten hoe goed ze zijn en niemand ze dwingt beter te spelen. Zolang de club wint, is de Juventusfan tevreden, ongeacht het spel.' De 'Oude Dame' is daarmee een soort anti-Ajax - een club die geen applaus wil, maar prijzen. Dat lukt aardig. Juventus is binnen Italië de absolute recordkampioen met bijna tweemaal zoveel titels als Internazionale en AC Milan. Vooral de huidige hegemonie is ongekend. Juventus staat 20 punten voor op de nummer 2 en kan aanstaand weekend - als een soort tussendoortje tussen twee wedstrijden tegen Ajax in - voor de achtste keer op rij landskampioen worden. En hoe dominanter een club is, hoe groter ook de afgunst.", "published_at": "2019-04-10"}
{"id": 10800734, "title": "Koester de kraamzorg die Nederland (nog) heeft", "text": "kraamzorg 'Ik ben zwanger! Wat was ook alweer die ene verzekering waarmee je voor niks in een privékliniek kan bevallen?' Het was het eerste dat je in mijn tijd als Nederlandse zwangere in Londen vroeg aan vriendinnen. Horrorverhalen over een 'staatsbevalling' bij de National Health Service (NHS) - de gratis gezondheidszorg in Engeland - deden de ronde. De kans om zonder te betalen dezelfde behandeling te krijgen als de vrouw van een Russische oligarch liet je niet lopen. Dat kon, toen nog, verbazingwekkend eenvoudig. Je sloot voor een jaar een expatverzekering af die een privébevalling à 15 duizend euro vergoedde. De totaalprijs varieert, afhankelijk van welke extra's je kiest, zoals een ruggeprik of een postnatale high tea. Koninklijk Prinses Diana zette in 1982 de Lindo Wing van het St Mary's Hospital op de koninklijke kaart toen ze er beviel van baby William. Daarna volgden de nodige prijsbaby's, van de drie kinderen van Kate Middleton tot de tweeling van de Clooneys. In juli 2012 was ik aan de beurt. De bevalling was een eitje. Binnenlopen met 2 centimeter ontsluiting, op een gouden schaaltje een ruggeprik aangeboden krijgen en met een tijdschrift in je privékamer rustig wachten op volledige ontsluiting. Het serviceniveau was duidelijk gericht op de behoeften van de allerrijksten der aarden: mijn baby kreeg na de geboorte een alarm om zijn voetje, voor het geval iemand hem wilde ontvoeren. Kate Middleton staat na een bevalling standaard op stiletto's op de trappen voor de Lindo Wing, opgewacht door een legioen fotografen en pers. Ik stond er na twee dagen in mijn trainingsbroek en stapte in bij een innemende taxichauffeur. Toen we thuis aankwamen, gaf hij me een muntje van 50 pence: 'Een Schotse traditie, we geven een pasgeboren baby een zilveren munt voor geluk.' Dat geluk hadden we harder nodig dan ik dacht. Mijn eerste kind kreeg ik drie jaar eerder in Amsterdam. Toen we thuiskwamen uit het ziekenhuis stond reddende engel Ineke van de kraamzorg ons op te wachten. Zeven jaar later - terug in Nederland, net bevallen van nummer drie - was daar rots in de branding Lenneke. Toen de taxichauffeur in Londen me thuis afzette, was er niemand. Niemand om me door die eerste dagen van paniek heen te helpen die ik bij elke pasgeboren baby weer ervaar. Niemand om al mijn vragen te beantwoorden. Niemand om te signaleren dat ik een postnatale depressie had. Zelf had ik het niet door. Ja ik was moe (wie niet met een pasgeboren baby), somber (zullen wel de hormonen zijn) en angstig (komt natuurlijk omdat ik zo'n controlfreak ben). Het werd echt een probleem toen ik niet meer in slaap kon komen van de stress en het gevoel kreeg dat mijn gezin en pasgeboren baby beter af waren zonder mij. Het was de hel. Uniek Bij de Lindo Wing hoefde ik niet aan te kloppen, want postnatale zorg aan huis zit niet in het pakket. Je kunt in het Verenigd Koninkrijk bevallen als een royal, eenmaal thuis is er geen systeem dat moeders helpt en ondersteunt. De kraamzorg zoals we die in Nederland hebben is uniek. Nergens in de wereld krijg je na de bevalling aan huis iemand die die je verzorgt en helpt om die eerste week door te komen. In Londen belde ik mijn huisarts. Na twee dagen kwam een verpleegster in een blauw uniform langs. Ze stelde wat obligate vragen en was na een half uur weg. Ik was bang en alleen. Geen Ineke of Lenneke aan wie ik al mijn angsten en zorgen kwijt kon. What doesn't kill you makes you stronger, dat weet ik nu. Maar om er niet aan onderdoor te gaan heb je goeie mensen nodig die je helpen. In Nederland hebben we die mensen. Terug in Nederland en net bevallen van mijn derde kind had ik weer angsten en twijfels. Dit keer was daar kraamverzorgster Lenneke die me hielp, geruststelde en in had kunnen grijpen als het niet goed zou gaan. Schrik In Nederland krijgen jaarlijks 70 duizend vrouwen een postnatale depressie. Ik schrik als ik in het nieuws lees dat de FNV ziet dat steeds meer kraamverzorgenden op zoek gaan naar een andere baan vanwege de slechte beloning. En dat er komende zomer een tekort dreigt waardoor niet elke Nederlandse vrouw meer in aanmerking komt voor kraamzorg. Onze kraamzorg is een uniek systeem, een vangnet waar geen privékliniek tegenop kan. Dat systeem moeten we koesteren. Engelse royals bevallen in het chique St Mary's Hospital, maar goede kraamzorg erna is méér waard. Vanessa Lamsvelt is journalist en oud-correspondent in het Verenigd Koninkrijk.", "published_at": "2019-04-10"}
{"id": 10800739, "title": "geachte redactie", "text": "Bossen en ontbossen In de Volkskrant van 9 april verhalen twee naast elkaar geplaatste artikelen over natuurbeheer en klimaat. In samenhang spat de ironie daar vanaf. In Nederland wordt kennelijk overal op grote schaal door natuurorganisaties en Staatsbosbeheer bos gekapt, terwijl Shell via zijn klanten een CO2-compensatieregeling in het leven roept ter financiering van boombeschermende projecten in het buitenland en aanplant van miljoenen bomen in Nederland. Zo lijkt het erop dat we − vanwege de klimaatdoelen − ons geld beter kunnen investeren in de aankoop van benzine dan in het lidmaatschap van De Vereniging tot Behoud van Natuurmonumenten. H.M. Macdonald-Vinken, Aarlanderveen Ontbossing van Nederland Nederland wordt grootschalig ontbost ter zelfbevrediging van Staatsbosbeheer, Natuurmonumenten en de meelopers van Natura 2000 (Ten Eerste, 9 april). Opvallend hierbij is de oorverdovende stilte van de zogenaamde groene partijen. Brielle Milieugezever Zo langzamerhand ben ik het gezever over het milieu helemaal zat. Zelfs een prachtige reclamespot van de KLM moet het ontgelden en wordt niet geroemd om zijn kwaliteit op zich, maar afgezeken omdat er in de spot geen aandacht is voor het klimaatprobleem. Maar de opmerking van Xandra van Gelder (O&D, 9 april) dat de spot een verhaal lijkt voor captains of industry doet de deur dicht en wekt irritatie op. Ik vlieg met veel plezier een aantal keren per jaar en blijf dat doen. Ondertussen draag ik op mijn eigen wijze actief bij aan het milieu door middel van maatregelen die iedere inwoner van Nederland kan en zou moeten nemen. Een paar voorbeelden. Ik doe aan het nieuwe rijden: auto laten uitrollen als verkeerslicht op rood springt, voor kleinere afstanden neem ik de fiets, ik scheid alle soorten afval, in alle jaszakken heb ik een opvouwbaar boodschappentasje en mijn plantenbakken heb ik laten maken door een meubelmaker die alleen verantwoord hout gebruikt . Voor die maatregelen heb ik mevrouw Van Gelder en een reclamespot van de KLM niet nodig. Nel Tijburg, Monnickendam Hartstikke stoer Minister Hoekstra: Nederland doet niet mee aan eurozonebegroting als deze niet voldoet aan eisen (Ten eerste, 9 april). Verstandig en heel stoer van Hoekstra, zo op het eerste oog, maar wat kost het als Nederland afhaakt? Wie zijn wij om de Frans-Duitse as niet serieus te nemen? Hans van der Woude, Zuidlaren Vaccin vrij Onze dochter kwam maandag terug uit de Democratische Republiek Congo. Ze werkte voor Artsen zonder Grenzen aan een mazelenvaccinatie-campagne waarbij 31.000 kinderen werden ingeënt. Het maakte een einde aan een epidemie die al driekwart jaar woedde. Het mazelenvirus infecteert, net als hiv, de witte bloedcellen, waardoor het geheugen van het afweersysteem wordt aangetast. Met name jonge kinderen worden weerloos voor infecties, de sterfte kan in ontwikkelingslanden oplopen tot 15 procent. Op haar terugreis vanuit het getroffen gebied was er een groep vrouwen die hun omslagdoeken voor de AZG- jeeps op de straat uitspreiden, een teken van dankbaarheid, juichend: 'Onze kinderen gaan niet meer dood.' Het is dan triest om in 'mijn' Volkskrant op pagina 11 dinsdag een rood omkaderde advertentie aan te treffen van de stichting vaccinvrij met het advies zich eens serieus in hun 'gedegen onderzoek' daarover te verdiepen. B. van de Wiel, Huizen Noodgedwongen parttime Parttimers in het onderwijs kúnnen niet langer werken (Commenraat, 7 april), want ze hebben alle overige tijd nodig om lessen écht goed voor te bereiden, de administratie te doen en alle overige zaken die niet genoemd worden, maar wel moeten gebeuren, zoals mails lezen en beantwoorden, ouders spreken, leerlingen in de wandelgangen benaderen, studiedag voorbereiden, draaiboek introductie te maken etc. uit te voeren. Een parttimer die meer gaat werken, solliciteert rechtstreeks naar een burnout. Dit is dus geen oplossing. Christa Driessen, Rotterdam (30 jaar fulltime, daarmee gestopt omdat het niet langer vol te houden is).", "published_at": "2019-04-10"}
{"id": 10800741, "title": "Echte bossen, waar vind je die nog?", "text": "Nieuwe boompjes worden aangevoerd na ontbossing.Foto Marcel van den Bergh / de Volkskrant Natuurbeheerders hebben geen moeite om met kunst en vliegwerk heide- en stuifzandgebieden te maken. Vergeten wordt dat dit landschappen zijn, ontstaan door menselijke onkunde en overbegrazing. Beheerders zien de nadelige gevolgen van grootschalige houtkap over het hoofd. Om dit 19de-eeuwse ideaal terug te krijgen worden er vanuit Brussel potten met Natura 2000-subsidies verstrekt. Bosbodems worden met al het bodemleven volledig vernietigd en afgegraven totdat er een verarmde zandvlakte is overgebleven (Ten eerste, 9 april). Nederlandse natuurbeheerders houden niet van bos. Een oud produktiebos zou met veel minder moeite kunnen veranderen in een bos met meer biologische diversiteit. Vlak over de grens, in Duitsland kun je zien hoe dat moet: zet bij alle toegangswegen van een oud produktiebos waarschuwingsborden neer dat het betreden op eigen risico is. Doe vervolgens niets meer aan het beheer en zie: ieder jaar wordt het bos woester en ondoordringbaarder. Gevaarlijk terrein voor de mens! Prachtig om in te verdwalen. Een bos voor haar bewoners: dieren en planten. Dat staat lijnrecht tegenover de Nederlandse oerdrift van maakbaarheid. Siemen Dijkstra, Dwingeloo", "published_at": "2019-04-10"}
{"id": 10801196, "title": "Democratie is niet voor bange mensen. Max Pam Beweringen & Bewijzen", "text": "Twee jaar geleden - op 12 april 2017 om precies te zijn - schreef ik hier een stukje onder de brute kop: 'Opgehoepeld met die Engelsen.' Het was een opsomming van alle slechte eigenschappen van de Engelsen, waarin ik duidelijk schatplichtig was aan het essay van Willem Frederik Hermans: Monoloog van een Anglofoob. In mijn stukje werd onder meer verwezen naar de uitspraak van John Cleese: 'Als Engelsen bij je komen eten, krijg je een stapel lijken op visite. Dood volk.' En naar een uitspraak van de filosoof Bertrand Russell die zei dat je 'over geen enkel volk mag generaliseren, behalve over de Engelsen'. Verder probeerde ik te verklaren waarom het Verenigd Koninkrijk, veel meer dan andere landen, er zoveel moeite mee heeft om financieel aan Europa bij te dragen: 'Een Brexit zou Europa economisch pijn doen, maar ik geloof daar niets van, omdat de (koloniale) Britten nooit anders zijn geweest dan rovers.' In geen enkel land ter wereld staan de musea zo vol met voorwerpen die van elders gestolen zijn. Daarom was mijn advies destijds om de Engelsen per omgaande uit de EU te kieperen. Twee jaar lang hebben de Engelsen er alles aan gedaan om te beantwoorden aan hun eigen karikaturen en clichés. Dat Mad Dogs and Englishmen onlosmakelijk bij elkaar horen is geen ironie meer, maar werkelijkheid. Intussen zijn de rollen omgedraaid. Macron is het volkomen zat, de historicus Eelco Runia noemde in deze krant 'Groot -Brittannië een verwend kreng dat voortdurend meer vraagt' en zelfs mijn gewaardeerde collega Bert Wagendorp vindt dat het nu tijd is om de Britten eruit te smijten. Je kunt de hele gang van zaken betreuren, maar er zit ook iets moois aan het vertrek van de Britten. De economie zal door de Brexit even haperen, maar de kooplui van Europa zullen snel allerlei wegen vinden de handel weer op gang te brengen. Intussen weten wij meer dan ooit dat democratie niet alleen een middel is om ergens vóór te stemmen, maar ook ergens tegen. Dat is een vast bestanddeel van de democratie geworden - eigenlijk is het dat altijd geweest - en een ware democraat zal dat respecteren. Daarom zouden wij niet bij een verkiezingsuitslag die ons tegenvalt onmiddellijk moeten roepen dat de fascisten eraan komen. Of dat nu door Arnon Grunberg wordt gedaan of door Asha ten Broeke, in wezen is dat een vorm van koketterie en kwezelarij. Als ik werkelijk zou denken dat de fascisten in ons land aan een opmars zijn begonnen, dan zou ik mij niet beperken tot het vreedzame verzet om die luitjes de verkeerde kant uit te sturen. 'Wo ist der Bahnhof? Do ist der Bahnhof!' In dat geval stel ik onmiddellijk mijn tuin ter beschikking om er wapens in te begraven voor later gebruik. Maar wees er wel discreet over, want Der Feind hört mit! Ik houd erg van meningsverschillen, van polemiseren en voor mijn part van ruziemaken, maar het nodeloos bang maken van mensen is iets wat mij enorm tegenstaat. Vaak hoor je: 'Democratie is niet een staatsvorm voor bange mensen.' Misschien is het nog eens goed eraan te herinneren wie dat heeft gezegd. Dat was minister Carel Polak, 'een bezadigd liberaal uit een vermaard juristengeslacht'. In 1968 moest hij vragen beantwoorden van Kamerlid H. Kronenburg van de Boerenpartij. Die laatste had geprotesteerd tegen de komst naar Nederland van drie buitenlandse studentenleiders, onder wie Cohn-Bendit - door de heer Kronenburg consequent uitgesproken als Cohen-Bandiet. In dit verborgen mijnenveld van links oproer, anarchisme, antisemitisme en koekoekisme deed Polak zijn uitspraak. Hij zag geen reden de drie de toegang tot Nederland te weigeren. Hoe het tegenwoordig met Cohn-Bendit (73) gaat weet ik niet, maar later distantieerde hij zich van zijn anarchistische verleden en werd hij via de Groenen een voorvechter van de Europese idealen. Zo zie je maar. Graag wil ik gewaarschuwd worden voor politiek onheil, maar niet iedereen is een Huizinga of een Cleveringa en voor je het weet bestaat een deel van de bevolking uit bange halvegaren die hun huis vol hamsteren met ingevroren boerenkool en die hun zieke dochter liever laten genezen door het kruidenvrouwtje uit Zalk. Zelf dacht ik dat wij die periode al lang waren gepasseerd, maar sommige waandenkbeelden blijken hardnekkig. Zo'n fenomeen beschouw ik meer als een teken van De Reactie dan de hele opkomst van Forum voor Democratie. Waar die partij precies voor staat, weet nog niemand. Ik zie een rare mengeling van conservatief, revolutionair, reactionair, romantiek en verlichting. Vermoedelijk weet Thierry Baudet zelf ook nog niet wat hij denkt. Maar dat is helemaal niet erg, want in 1968 had Cohen-Bendit ook geen idee hoe hij zou eindigen.", "published_at": "2019-04-10"}
{"id": 10801198, "title": "Shell in beweging. commentaar", "text": "Er moet nog heel wat gebeuren voordat Shell een groene motor is, maar het begin dient zich toch aan. Het initiatief van Shell om automobilisten de kans te geven voortaan 'CO2-neutraal' te rijden werd dinsdag overwegend met scepsis ontvangen: eerst elk jaar ruim 70 miljoen ton CO2 uitstoten, om het daarna goed te maken met compenserende maatregelen - zet dat nou wel zoden aan de dijk? Volgens het plan krijgen automobilisten vanaf volgende week bij de 400 bemande Shell-pompen de keus om één cent extra te betalen per liter brandstof. De opbrengst belooft de olie- en gasgigant te investeren in compensatieprojecten, zoals het planten van bomen in Azië en Zuid-Amerika. In Nederland gaat intussen ruim 17 miljoen euro van Shell naar een samenwerkingsproject met Staatsbosbeheer dat voorziet in 5 miljoen extra bomen. Het plan past in het groene offensief dat Shell dezer dagen uitrolt over de wereld, inclusief ronkende persberichten over investeringen in zonneparken, laadpalen en waterstofauto's. Neem daarbij nog de beslissing om het lidmaatschap van de Amerikaanse olie-lobbyclub AFPM op te zeggen wegens de te bescheiden klimaatambities en het plaatje is compleet: Shell gooit het roer om. Scepsis is uiteraard gerechtvaardigd. Voordat een bedrijf als Shell zich kan afficheren als groene motor moet er nog heel veel gebeuren. Zeker zolang de opbrengsten uit fossiele brandstoffen niet zienderogen worden teruggeschroefd, is van een wezenlijke transitie geen sprake. Maar juist daarom past hier ook aanmoediging. Vanuit een wat welwillender blik staat hier een fossiele reus op die tot voor kort nog niets aan vergroening deed en nu 3 procent van de totale investeringen van duurzame bestemmingen voorziet. Uiteraard is dat vanwege de maatschappelijke druk, maar dat is deel van het goede nieuws. Het aanhoudende maatschappelijke en politieke debat begint effect te sorteren, precies daar waar het gewenst is. Want op het Binnenhof kunnen ze klimaatwetten aannemen, maar pas als de industrie omgaat omdat de klanten het willen, is verandering op komst. Shell verdient daarom het voordeel van de twijfel. En miljoenen automobilisten kunnen vanaf volgende week aan de pomp een duwtje in de goede richting geven. Raoul du Pré", "published_at": "2019-04-10"}
{"id": 10801199, "title": "Huishoudelijke hulp (2). Column in Aalten", "text": "Waarom het verdienmodel van jurist Wevers zo goed werkt We dachten, zegt vader Henk Wevers als ik binnenkom, 'dat het nu wel zo'n beetje voorbij zou zijn.' Maar het is niet voorbij. Kevin Wevers vond na zijn afstuderen als jurist geen baan, ging de bijstand in en moest als gemeentelijke tegenprestatie papieren bloemen vouwen in een fabriekshal - hij kreeg de participatiesamenleving recht in zijn gezicht. Begon in zijn ouderlijk huis een juridisch bureau, kocht een tweedehands Jaguar en werd in no-time held van ouderen en gehandicapten die vanwege de participatiesamenleving gekort worden op huishoudelijke hulp. En is dat tot zijn eigen verbazing nog steeds want de gemeenten, zegt hij, krijgen de boel niet op orde. Ze zitten klem tussen bezuinigen en zorgen voor de mensen die het nodig hebben, en neem van Kevin aan: dat gaat nog even duren. Drieënhalf jaar geleden zocht ik hem op: een strijdbare, humorvolle jurist, en nu is hij opnieuw in het nieuws. Charlotte Huisman beschreef in de krant hoe gemeenten als Eindhoven tonnen kwijt zijn aan dwangsommen omdat ze te laat reageren op bezwaren die Kevin indient namens zijn cliënten. De gemeenten vinden hem inmiddels een geldwolf, maar overschrijden zelf de juridische termijnen, 'en wij zijn meer dan coulant', zegt Kevin, 'dus wie heeft dan schuld?' Gemeenten betalen sinds de Wet Maatschappelijke Ondersteuning de huishoudelijke hulp. Dat doen ze steeds vaker niet in uren, maar in een 'schoon en leefbaar huis', een onduidelijke definitie die ruimte maakt voor bezuinigen. Dat mag niet, zegt Kevin, en dat is al drie jaar bekend, en toch gaan ze ermee door, geruggesteund door landsadvocaat Pels Rijcken, een kantoor deftiger dan het zijne dat alle zaken tot nu toe verloor behalve één. Een prima businesscase voor Kevin - hij werkt pro deo en krijgt voor elke procedure een procesvergoeding, en dit jaar komen de dwangsommen erbij. Dwangsommen vragen vond hij 'kinderachtig', totdat Eindhoven de bezwaren vijf maanden liet liggen en Kevins cliënten begonnen te klagen. 'De gemeente heeft veel mogelijkheden om onder die boetebedragen uit te komen, maar doet het niet. Ze doen niks, ik hoor niks van ze - ben ik dan een geldwolf?' Hij is 30 geworden. Kocht een pand in het centrum (ook de bank begrijpt Kevins verdienmodel), richtte dat Amerikaans in (donker hout, diepe lederen fauteuils), nam zijn vader Henk aan als secretaris (met subsidie, Henk werkte eerder bij de sociale werkvoorziening) en haalde Christa Stinissen binnen die van de FNV komt - ze dragen headsets, het is continu bellen, post openmaken, bezwaartermijnen bijhouden. Het is dezelfde Kevin als toen, met steeds een glas cola op zijn directeursbureau, maar hij praat sneller en feller, 'ik ben cynisch geworden'. Zijn voornemen in de politiek te gaan, bij de Progressieve Partij Aalten, laat hij daarom varen. De Jaguar is op, daar kwam een tweedehands Mercedes S-klasse voor terug, verlengd, zwart, 'je zit erin als een echte directeur' want ja, Kevin houdt van mooie dingen en is daar iets mis mee? 'Ik ben links maar doe dit niet vanuit de sociale gedachte - ik heb een bedrijf, en het is hartstikke leuk werk, en het geeft voldoening om mensen te helpen. En ik verdien per uur niet meer dan een andere advocaat.' Eerlijk gezegd had Kevin al eerder ingrijpen van de minister verwacht: wat mensen aan huishoudelijke hulp krijgen is een 'politieke keuze', zegt hij, er zou een 'nationaal protocol' moeten komen, 'nu ben je in Aalten beter af dan in Eindhoven, dat is rechtsongelijkheid'. Maar Kevins gat in de markt wordt niet gedempt. Minister Hugo de Jonge paste als wethouder in Rotterdam zelf het principe toe van het schone huis, 'nu is hij tijd aan het rekken. Er is een wetswijziging nodig, maar dat duurt lang.' Zo blijft in de participatiesamenleving de bittere strijd voortduren waarvoor vaak is gewaarschuwd: de gemeenten zware sociale klussen laten klaren voor minder geld, dat gaat niet goed. 'De participatiesamenleving is een utopie', zegt Kevin, maar de raderen blijven draaien. En vergeet de huishoudelijke hulpen niet, zegt Erica, haar headset op. 'Die moeten nu in twee uur doen wat ze eerder in vijf uur deden.' Met de WMO is juridisch gezien weinig mis, zegt Kevin dan. 'Het is een duidelijke wet, de regels zijn helder.' Dat veel gemeenten nu begrotingstekorten opbouwen en moeten bezuinigen komt vooral door de jeugdzorg, die ook is overgeheveld door het rijk. 'De Jeugdwet is een drama', zegt Kevin, die zich uiteraard al in de wetstekst heeft verdiept, 'die is heel vaag geformuleerd'. Dat geeft juridische mogelijkheden. Dus als de strijd om de huishoudelijke hulp is gestreden, blijft er voor hem genoeg over om zijn bedrijf zakelijk gezond te houden. t.heijmans", "published_at": "2019-04-10"}
{"id": 10801201, "title": "Natuurontwikkeling", "text": "stekel Over smaak valt te twisten, tenzij het de natuur betreft. Dat lijkt althans de opvatting te zijn van de Vereniging Natuurmonumenten. Honderden hectaren bos worden gekapt om ruimte te creëren voor heide. 'Want dat is toch de Nachtwacht van de natuur in Nederland.' Daar zullen de liefhebbers van andere landschapstypen toch even van opkijken. De bewoners van de plaggenhutten in Drenthe zouden er nog meer van hebben opgekeken, want voor hen was heide de omlijsting van bittere armoede. En je kunt je oneerbiedig afvragen of heide voor God de bekroning was van de vijfde Scheppingsdag. Maar Natuurmonumenten geeft ons de woeste gronden terug die weinigen zullen hebben gemist. Want natuurontwikkeling betekent hier niet dat de natuur zich ontwikkelt, maar dat ze wórdt ontwikkeld. Met harde hand.", "published_at": "2019-04-10"}
{"id": 10801593, "title": "Heftige emoties bij snorfiets-rechtszaak", "text": "Reportage Myra de Weerdt heeft een gehandicapte dochter van 12 jaar. Ze kan kleine stukjes lopen, maar fietsen lukt niet. De scooter biedt uitkomst. Elke dag zoeven moeder en dochter samen de hele stad door, naar school, naar de ijswinkel, naar de Hema of naar het museum. 'Ik zet haar met die scooter hartstikke makkelijk overal af', zegt De Weerdt in de rechtbank in Amsterdam, waar dinsdag een kort geding diende tegen het verkeersbesluit dat snorfietsers (waaronder scooters) in de hoofdstad voortaan naar de rijbaan zijn verbannen. 'Voor geen goud ga ik daar met mijn dochter rijden.' De Weerdt is samen met twee andere boze snorfietsers in beroep gegaan tegen het maandag ingevoerde verkeersbesluit van de gemeente Amsterdam. Daarmee wordt hun vrijheid beknot, zo betogen ze. En het levert ook nog eens een onaanvaardbaar risico op. 'Mijn cliënt vreest echt voor zijn leven', zegt de advocaat van een bejaarde man, die de zitting onderuitgezakt volgt. 'Hij zegt: ik riskeer liever een boete dan dat ik het met de dood moet bekopen.' De man zelf wil daar ook nog wel iets over kwijt. Hij weigert die helm 'pertinent', zegt hij met Amsterdamse tongval. 'Ik laat me niet doodrijden door dat zooitje daaro!' Dat de verkeersmaatregel de nodige emoties oproept, blijkt niet in de laatste plaats door de houding van het publiek. Vijf rijen dik zijn ze toegestroomd om de eisers bij te staan. Onder de toehoorders bevinden zich opvallend veel jonge scooterrijders. Petje op, jassen nog aan. Ze laten geregeld van zich horen, met boegeroep of juist instemmend gejoel. Als het eerste daverende applaus klinkt - nadat De Weerdt de woorden heeft uitgesproken dat snorfietsers 'enorm in de maling worden genomen' - maant rechtbankvoorzitter Gielen tot kalmte. 'Ho, ho', zegt hij. 'Ik sta dit maar één keer toe.' Hij zal nog verschillende keren moeten ingrijpen. Bijvoorbeeld als eiser Chantal Vlaanderen, in het bezit van een elektrische snorfiets, betoogt dat iedereen er ten onrechte vanuit gaat dat snorfietsers zich niet aan de maximumsnelheid van 25 kilometer per uur houden. 'Die zijn er wel. Hier zit ik!' Prompt schieten er vanuit de zaal allerlei vingers de lucht in. 'Ik ook, ik ook', klinkt het. Rechtbankvoorzitter Gielen krijgt van verschillende kanten het aanbod om hoogstpersoonlijk een rondje te maken op een van de buiten geparkeerde snorfietsen, die in sommige gevallen niet eens de maximumsnelheid kúnnen overschrijden. 'Ik geloof jullie meteen', zegt hij, terwijl hij een afwerend gebaar maakt. Volgens de vertegenwoordiger van de gemeente, ook aanwezig in de zaal, blijkt uit wetenschappelijke onderzoeken dat de verkeersveiligheid toeneemt als snorfietsen voortaan op de rijbaan rijden. Onderzoeksbureau SWOV schat het aantal gereduceerde verkeersslachtoffers op 261 per jaar. Maar het onderzoek uit 2013 wordt in de zaal met hoongelach ontvangen. 'Dat hele getal van 261 is een educated guess', zegt Myra de Weerdt. 'Er worden meer mensen doodgereden omdat er geen geld is voor een stoplicht.' De gemeentevertegenwoordiger laat zich niet snel van zijn stuk brengen. Snorfietsen zijn door de nieuwe maatregel zichtbaarder, vervolgt hij op kalme toon. 'De kans op ongelukken neemt daardoor af.' Chantal Vlaanderen, de vrouw met de elektrische snorfiets, wappert bij wijze van een antwoord met een geel hesje door de lucht. 'We doen hier niet aan acties', verzucht rechtbankvoorzitter Gielen. Maar Vlaanderen was niet van plan het hesje aan te trekken. Ze wilde alleen aantonen dat ze al die tijd al heel zichtbaar was op de weg. Haar slotbetoog over de invoering van een nieuw type snorfiets, de stadssnor (maximumsnelheid: twintig kilometer per uur), wordt door Gielen onderbroken met de woorden dat de uitspraak binnen zes weken volgt. 'Discussies kunnen verder buiten de deuren worden gevoerd!' Terwijl de verhitte zaal leeg stroomt, hijst een 12-jarig meisje zichzelf uit haar rolstoel om Myra de Weerdt een stevige knuffel te geven. 'Goed gedaan, mam.' De maatregel die snorfietsers in Amsterdam verbant naar de rijbaan, kan bij een zitting op hevige reacties rekenen.", "published_at": "2019-04-10"}
{"id": 10801594, "title": "'Wat vreselijk zo aan je eind te komen'. Moord op Bredase garagehouder", "text": "In de Bredase volkswijk Tuinzigt twijfelen ze er dinsdag niet aan. De dodelijke aanslag op de garagehouder uit hun buurt, die maandag in brand werd gestoken, daar moet wel zijn voormalige zakenpartner achter zitten. 'Het is net een horrorfilm', vertellen meerdere buurtbewoners dinsdagmiddag voor het rood-witte politielint aan de Sparrenweg in Breda. Ze kunnen zich nog enigszins voorstellen dat een zakelijke ruzie zo uit de hand loopt 'dat je iemand door z'n kop schiet'. Maar iemand vastbinden op een stoel, met benzine overgieten en in de fik steken? 'En er dan ook nog rustig een pilsje bij drinken, terwijl Ger al in brand stond? Dan ben je toch helemaal gestoord. Waarom zo gruwelijk? Wat vreselijk om zo aan je eind te komen.' Terwijl de politie nog op zoek is naar drie daders, weten de buurtbewoners al wie de hoofddader is: Janie H. (51), een kamper met een crimineel verleden en voormalig compagnon van autohandelaar Ger (49). Ze waren vrienden en samen hadden ze een handelsonderneming gespecialiseerd in Fiats 500 opgericht - in de naam hadden ze zelfs de beginletters van hun zonen verwerkt. Maar enkele jaren geleden wilde Janie de zaak verkopen, Ger niet. De twee raakten gebrouilleerd en Janie eiste zijn geld terug, naar verluidt een paar ton. Twee jaar geleden reed Janie al eens met een granaat, acht brandbommen en een pistool plus 44 kogels naar een andere autogarage van Ger, elders in de stad. Ter plekke belde hij de politie: 'Kom, anders blaas ik me op'. Het was een wanhoopsdaad, vertelde hij de rechtbank. Hij zat in de knoop en voelde zich door iedereen belazerd. De rechter veroordeelde hem een jaar geleden tot een werkstraf van 240 uur en een voorwaardelijke celstraf van 10 maanden. Eerder had hij al een paar jaar vastgezeten voor onder meer een schietincident. Begin 2017 plaatste hij een filmpje op Facebook, waarin hij uitgebreid zijn beklag deed over een aantal vrienden die hem financieel gedupeerd zouden hebben. Het jaar daarvoor verscheen zelfs een boek over zijn bewogen leven, vol geweld, alcohol en drugs: Jongen van de Straat. Hij had het laten schrijven door een studente journalistiek - Janie zelf is analfabeet. In Tuinzigt, de Bredase volkswijk net buiten het centrum, weten ze het dinsdagmiddag zeker: Janie zit achter de gruwelijke aanslag. Want Ger heeft het zelf gezegd, toen hij brandend bij de overburen onder de douche stapte. Hij heeft later nog een verklaring aan de politie kunnen afleggen voor hij overleed. 'Hij was voor 85 procent verbrand', zeggen buurtbewoners. Hij was aanvankelijk nog 'vrij helder' en kon met een krakend stemmetje nog iets zeggen. 'Maar toen zijn zoon Ramon maandagavond aankwam, herkende hij zijn vader al nauwelijks meer, zo verbrand was hij', aldus een vriend van de familie. Dit is wat er volgens meerdere buurtbewoners op maandagavond is gebeurd: eerst kwamen twee mannen met een Limburgs accent langs in de autozaak van Ger, gevestigd in een paar garageboxen en een wat groter gebouw daarachter, midden in een woonwijk. Ze zouden auto-onderdelen willen kopen. Volgens de buurtbewoners overmeesterden ze Ger, eisten geld en bonden hem met ducttape en tiewraps vast aan een stoel. Toen verscheen Janie ten tonele. De twee anderen vertrokken, Janie overgoot Ger met een brandbare stof en stak hem in brand. Hij zou zelfs een biertje hebben gedronken terwijl het slachtoffer al in brand stond. Vervolgens is Janie met de auto van Ger door de garagedeur naar buiten gereden en op de vlucht geslagen. Toen pas merkte de buurt dat de autozaak in lichterlaaie stond. Ger zelf wist zich te bevrijden uit de smeltende plastic bindsels waarmee hij was vastgebonden. Hij liep brandend de straat op en strompelde bij de overburen op nummer 23 zelf naar de douche boven. Volgens de politie kregen de hulpdiensten rond 21.15 uur een melding van een brand aan de Sparrenweg, waarbij de melder ook sprak van 'een bom'. Mede daarom rukten de politie, brandweer en ambulancedienst met groot materieel uit. Vermoedelijk had de 112-beller de klap bedoeld die werd veroorzaakt toen de hoofdverdachte door de garagedeur reed. 'Het slachtoffer stond inmiddels bij buurtbewoners onder de douche', aldus een politiewoordvoerder. 'Hij was aanspreekbaar en is per ambulance afgevoerd naar het ziekenhuis in Rotterdam. De man heeft in het ziekenhuis aan agenten nog een verklaring kunnen afleggen en is in de loop van de ochtend overleden.' De politie bevestigt dat er sprake zou zijn van drie daders, van wie er 'één na het incident is weggereden in een vermoedelijk grijze Volkswagen Caddy'. In het persbericht geeft de politie ook het kenteken: 'Ziet u het voertuig, onderneem dan geen actie, maar bel direct 112.' Dinsdagmiddag komt burgemeester Paul Depla bij de plaats delict kijken, wanneer het onderzoek nog in volle gang is. Hij praat ook met buurtbewoners. 'Schokkend', noemt hij de gebeurtenissen. 'Vooral als je bedenkt hoe gewelddadig dit incident is geweest. Het moet vreselijk zijn geweest voor het slachtoffer.' De overleden garagehouder was geliefd in de buurt - een stille tocht is in voorbereiding. Bij het begin van de avond maakt de politie bekend dat één van de verdachten zich heeft gemeld op het politiebureau en is aangehouden: 'Een 51-jarige Bredanaar, inclusief de gezochte auto'.", "published_at": "2019-04-10"}
{"id": 10801595, "title": "Senaat buigt niet voor wensen Forum", "text": "De verkiezingsuitslag van 20 maart doet zich voelen in de Eerste Kamer: Europa en het klimaat zijn plots uiterst precaire dossiers. Een meerderheid liet dinsdag blijken dat Forum voor Democratie niet de dienst uitmaakt. Nieuwe contouren Europadebat te zien Populistische stembusrevoltes komen en gaan, maar de wens om de soevereiniteitsoverdracht aan de EU in te perken blijft altijd bestaan. Dat bleek gisteren in de Eerste Kamer, waar gestemd werd over een dertien jaar oud voorstel van de LPF en de SGP om bij goedkeuring van nieuwe EU-verdragen voortaan een meerderheid van tweederde van de stemmen te eisen, in plaats van een simpele meerderheid. Deze uitloper van de Fortuyn-revolutie sneefde echter voordat de nieuwe (anti-EU) revolutionairen van Forum voor Democratie het pluche aldaar hebben kunnen betreden. Hoewel de Tweede Kamerfractie van de VVD in 2015 nog vóór stemde, haakten VVD-senatoren dinsdag af. De VVD steunt 'versterking van de legitimiteit voor de goedkeuring van EU-verdragen', zei senator Anne-Wil Duthler, maar vraagt zich af 'of het niet een onnodig hoge drempel opwerpt en of er überhaupt EU-verdragen goedgekeurd zullen worden'. Kortom, de VVD houdt op zijn tijd wel van een eurosceptische douche, maar ze wil zich niet door de sterke anti-EU-onderstroom laten meevoeren die zich nu aandient in de Senaat. De partij voelt er niets voor in Europa vleugellam te worden door zich in Den Haag te laten vastpinnen op een loodzware goedkeuringsprocedure voor nieuwe EU-verdragen. De partijen die dinsdag wel voor de zware goedkeuringsprocedure stemden - behalve de SGP ook regeringspartij ChristenUnie, Partij voor de Dieren, 50+, SP en PVV - zouden ook in de nieuwe senaat aan de dertien FvD-senatoren niet genoeg hebben om deze stemming te winnen. Maar ze zouden ruim genoeg stemmen hebben om een 'blokkerende minderheid' tegenover nieuwe EU-verdragen te vormen - als de lat bij een derde van de stemmen komt te liggen. In de senaatsstemming waren dinsdag de nieuwe contouren te ontwaren van het Europadebat. Niet alleen de Brexit, maar ook de aanwezigheid van twee grote anti-EU-partijen op rechts (PVV wil een Nexit, Forum een referendum over Nexit) ontdoet parlementaire debatten over Europa definitief van hun relatieve onschuld. De inzet is hoog, wordt alom beseft. Aan de ene kant bevindt zich nogal altijd D66, dat zich als reactie op de Brexit eind vorig jaar bij monde van Rob Jetten juist uitsprak voor het vastleggen van het EU-lidmaatschap in de Grondwet. Daartegenover staat een informele coalitie van eurosceptische en openlijke anti-EU-partijen die gezamenlijk steeds meer in de buurt komen van een meerderheid in de Eerste en Tweede Kamer. Hoewel een grote meerderheid van de Nederlandse burgers EU-lidmaatschap steunt, blijft het 'democratisch tekort' ervan voor velen een achilleshiel. Officieel is het Europees Parlement de rol toegedicht om dit tekort op te heffen. Maar de Europese burgers geloven daar zelf niet zo in, getuige de lage opkomst die deze verkiezingen van oudsher plaagt. De regeringscoalitie heeft nu zowel de directe weg naar meer burgerinspraak over Europa (het raadgevend correctief referendum) afgesloten als de 'koninklijke weg' - door het parlement meer greep op soevereniteitsoverdracht te geven. Hierdoor zal dit vraagstuk in de aanloop naar de Europese verkiezingen (van 23-26 mei) waarschijnlijk dankbaar door de oppositie gebruikt blijven worden als stok om de coalitie mee te slaan. Arnout Brouwers Behandeling klimaatwet niet vertraagd De Eerste Kamer legt het verzoek van Forum van Democratie (FvD) om de behandeling van de Klimaatwet uit te stellen naast zich neer. De stemming over het wetsvoorstel dat de Nederlandse klimaatdoelen voor 2030 en 2050 vastlegt is ingepland op 28 mei, de allerlaatste reguliere vergadering van de huidige Eerste Kamer. De aanstaande fractievoorzitter van FvD in de Eerste Kamer, Henk Otten, had senaatsvoorzitter Ankie Broekers-Knol vorige week gevraagd rekening te houden met de uitslag van de statenverkiezingen. Forum won die met een vurige campagne tegen de klimaatplannen van het kabinet. De partij debuteert op 11 juni in de senaat en wordt daar meteen de grootste fractie. Otten vindt dat de Eerste Kamer zich schuldig maakt aan 'minachting van de kiezer' als FvD geen kans krijgt deel te nemen aan het debat en de stemming over de Klimaatwet. De Eerste Kamer ziet in de verkiezingsuitslag echter geen reden af te wijken van de normale procedure. De Tweede Kamer stemde in december in grote meerderheid voor de Klimaatwet. Acht partijen zetten als indiener hun handtekening onder de wet: VVD, CDA, D66, ChristenUnie, GroenLinks, PvdA, SP en 50 Plus. Op grond daarvan kan het wetsvoorstel in de Eerste Kamer ook na de wisseling van de wacht op een ruime meerderheid rekenen. De entree van FvD verandert daar in principe niets aan. In principe, want het enthousiasme voor de Klimaatwet is bij sommige indieners flink bekoeld. De eclatante stembuszege van FvD is hard aangekomen bij CDA, VVD en 50 Plus . De achterban van deze partijen is sterk verdeeld over het klimaatbeleid. Als de CDA- en VVD-senatoren vóór de wet stemmen, doen ze dat alleen omdat ze zich gebonden voelen aan het regeerakkoord. De milieubewuste coalitiepartners D66 en ChristenUnie stonden in de kabinetsformatie op een ambitieus klimaatbeleid. In de Eerste Kamer heeft scheidend CDA-fractievoorzitter Elco Brinkman zijn afkeer van de Klimaatwet nooit onder stoelen of banken gestoken. VVD-fractievoorzitter Annemarie Jorritsma liet vorige week doorschemeren dat ze wel oren had naar het verzoek van Forum om de behandeling van de wet te vertragen. Ook 50Plus, dat in de Tweede Kamer stond te trappelen om zijn handtekening onder de initiatiefwet te zetten, heeft nu koudwatervrees. Toch wilden de meeste Eerste Kamerleden hun tempo niet laten dicteren door een verkiezingsuitslag. ChristenUnie, D66, GroenLinks, SP en PvdA willen bovendien wél haast maken. Niettemin kunnen CDA en VVD op subtielere wijze de boel vertragen, mochten zij dat willen. Beide fracties hebben dinsdag een waslijst aan kritische vragen gesteld aan de acht Tweede Kamerleden die de wet hebben ingediend, en ook aan ministerWiebes van Klimaat. Als de initiatiefnemers en de minister niet snel genoeg zijn met de beantwoording, zal de stemming alsnog na de beëdiging van de nieuwe senaat moeten plaatsvinden. Dat is mogelijk ook het geval als CDA en VVD niet tevreden zijn met de antwoorden. Het plenaire debat over de wet werd vorige week al met een week uitgesteld, omdat minister Wiebes op 14 mei verhinderd is. De Eerste Kamer stemt nu net ná de Europese verkiezingen van 23 mei over de Klimaatwet, in plaats van net ervoor. Yvonne Hofs", "published_at": "2019-04-10"}
{"id": 10802103, "title": "Bomenaflaat. sheila sitalsing column", "text": "Vroeger was een aflaat verdienen best hard werken. Er kwamen rozenhoedjes bij kijken en geestelijke oefeningen en er diende berouwvol gebiecht te worden. Tegenwoordig kun je online een stukje boom kopen bij het boeken van een vliegticket naar Indonesië. Om de uitgebraakte CO2 te compenseren. Niet vliegen schijnt beter te zijn, maar dat gold vroeger ook voor al die overtredingen waarmee de zondaar haar plekje in de hemel dreigde te verspelen. Omdat Shell nooit te beroerd is om te helpen, kunnen automobilisten vanaf volgende week woensdag ook bij het tanken van diesel of benzine extra betalen voor het planten van nieuwe bomen. Een vrijwillige bijdrage (door de klant, nee, niet door Shell, ze zijn er behulpzaam maar de bottomline moet uiteraard scherp in de gaten worden gehouden) van één cent extra per getankte liter gaat naar bomenaanplant in Peru en in Indonesië. 'Een tussenoplossing zolang elektrisch rijden niet voor iedereen beschikbaar is', zegt Shell-directeur Marjan van Loon. Hier uitstoten, daar een paar bomen erbij om dat te corrigeren. Je zou er van enthousiasme zomaar méér van gaan rijden. De nieuwsberichten over deze goede daad repten van 'CO2-neutraal rijden', al kwam dat me voor als een iets te voordelige voorstelling van zaken. Omdat de prijs aan de lage kant is: Trees For All, een stichting met CBF-keur die gespecialiseerd is in CO2-compensatie, zegt dat er 5 cent extra per liter brandstof nodig zou zijn om de CO2-uitstoot van een stukje autorijden werkelijk te vereffenen. Een rijksdaalder op een tank van 50 liter zal de gemiddelde automobilist al gauw te veel zijn. Mensen vliegen immers ook als postduiven vanaf Schiphol, de hub die zó belangrijk is voor ons welzijn dat de staat zich in Air France-KLM is gaan inkopen, maar een paar tientjes neertellen voor een bomenaflaat: het loopt niet storm, alle ach en wee geroep over verdwijnende gletsjers en smeltende polen en verbrokkelende koralen ten spijt. Bovendien: 'CO2-neutraal autorijden' op fossiele brandstoffen is net zoiets als 'calorieneutraal eten'. Het bestaat niet, het is een sprookje, nonsens, een bizar verzinsel dat alleen uit de koker van een marketeer kan zijn gekomen, of van een kerkvader die de boel aantrekkelijk wil houden voor zijn schaapjes. Als Shell iets doet, of juist niet doet, of gewoon Shell is, zijn de woedende reacties nooit ver weg - categorie: laat Shell die bomen lekker zelf betalen van die 18,6 miljard euro megawinst over 2018 en van hun opgespaarde belastingontduikvermogen en laten ze meteen de Nigerdelta even schoonmaken en de ijsbeertjes helpen en weet je nog Zuid-Afrika en laat ze stoppen met pompen en fracken en werelddominantie en illuminatie en, en, et cetera. (Overigens betáált Shell ook zelf bomen, het steekt miljoenen in een project met Staatsbosbeheer bijvoorbeeld). Mij lijkt het evenwel een psychologische meesterzet om de automobilist bij elke tankbeurt voor te houden dat individuele handelingen consequenties hebben en dat iedereen een keuze heeft.", "published_at": "2019-04-10"}
{"id": 10802104, "title": "Wat Mao deed met het Rode Boekje doet Xi met een smartphone-app", "text": "De Chinese president Xi heeft het al vaak tegen zijn partijgenoten gezegd: als de communisten hun grip op het land willen behouden, moeten ze wel een beetje met hun tijd meegaan. Mao indoctrineerde zijn bevolking tijdens de Culturele Revolutie met miljarden Rode Boekjes, maar daar halen de jongere generaties van tegenwoordig hun neus voor op. Daarom vroeg Xi aan techgigant Alibaba een app te ontwikkelen die zijn boodschap het beste kan overbrengen. De naam van de app: Xuexi Qiangguo. Een Chinees woordgrapje. Het betekent niet alleen 'Bestudeer de Grote Natie', maar kan door het karakter 'Xi' ook gelezen worden als: 'Bestudeer Xi en maak het land groot.' De app, die begin dit jaar beschikbaar kwam, is in korte tijd uitgegroeid tot de populairste van het land. Dagelijks krijgen tientallen miljoenen gebruikers een 'gouden quote' van Xi op hun smartphone binnen. Ze kunnen zijn speeches terugkijken en quizvragen over zijn heerschappij beantwoorden. Alles volgens een uitgebreid puntensysteem. Een filmpje over Xi's bezoek aan Frankrijk kijken levert één punt op, een quiz foutloos beantwoorden tien punten. Die kun je dan via het systeem van Alibaba in het land weer inwisselen voor bijvoorbeeld kortingen op restaurants of toegangskaartjes tot bezienswaardigheden. Maar de app is meer dan een leuk speeltje. Private werknemers rangschikken hun werknemers op basis van hun dagelijkse scores om zo in de gunst te komen bij de overheid. Scholieren klagen op internet dat ze door de directie zijn gestraft omdat ze weinig punten haalden. Ook ambtenaren moeten de app gebruiken. 'Ons is verteld dat we minstens 30 punten per dag moeten halen', zei een ambtenaar uit het zuiden van China anoniem tegen de South China Morning Post. 'Dat lukt mij door de app aan te laten staan met de artikelen en video's geopend.' 'Dit brengt de digitale dictatuur naar een heel nieuw niveau', zei Haiqing Yu, onderzoeker Chinese media aan de Australische RMIT Universiteit, tegen The New York Times. 'Het is een soort digitaal toezicht.'", "published_at": "2019-04-10"}
{"id": 10802105, "title": "VS dreigen met heffingen op Europese producten", "text": "De Amerikaanse president Donald Trump wil dat Nederlandse kaas, Franse wijn en Spaanse olijfolie duurder worden in de VS. Door importbelastingen te heffen op enkele honderden Europese exportproducten wil Trump de EU onder druk zetten om subsidies aan de Franse vliegtuigbouwer Airbus te beëindigen. Europese staatssteun aan Airbus leidt volgens Trump tot oneerlijk concurrentievoordeel ten opzichte van het Amerikaanse Boeing. Dat bedrijf heeft grote problemen doordat het 737 Max-toestel wereldwijd aan de grond staat na twee vliegrampen in korte tijd. Ook de Wereldhandelsorganisatie (WTO) oordeelde in mei 2018 dat Europese subsidie voor Airbus nadelige effecten heeft op de Amerikaanse economie. Sindsdien heeft de EU haar beleid aangepast, maar volgens de Amerikanen onvoldoende. Daarom dreigen de VS nu Europa te raken waar het pijn doet. 'Ze kiezen duidelijk voor producten die gevoelig liggen', zegt Marhijn Visser, expert op het gebied van internationale handelspolitiek en secretaris van werkgeversorganisatie VNO-NCW. 'Vanwege hun exportwaarde, maar ook omdat veel producten raken aan de nationale trots van landen.' Als de Wereldhandelsorganisatie de voorgenomen Amerikaanse heffingen goedkeurt, wat nog geen uitgemaakte zaak is, worden ze vermoedelijk deze zomer een feit. Op de lijst, die het Amerikaanse ministerie van Handel dinsdag publiceerde staan 325 productcategorieën. Bij negen daarvan gaat het specifiek om de luchtvaartindustrie, de rest is een allegaartje: jam, kaas, yoghurt, fruit, haring, fietsonderdelen, handtasjes en huidoliën. Volgens de VS raken de sancties 9,8 miljard euro aan jaarlijkse export vanuit Europa naar de VS, volgens EU-functionarissen is dat schromelijk overdreven. Nederlands exporteert jaarlijks voor 7 miljard euro aan kaas, zegt een woordvoerder van de Nederlandse Zuivel Organisatie. 'Vorig jaar ging daarvan slechts 75 miljoen euro naar de VS; veruit de meeste export gaat naar landen om ons heen. Iedere maatregel die in de weg staat van vrije handel is een slechte zaak, maar voor de Nederlandse kaas is het effect beperkt. En we moeten nog maar zien of de sancties doorgang vinden.' De totale waarde van Nederlandse export naar de VS in 2018 was 23,8 miljard euro. Met de heffingen op typisch Europese producten dreigt Trump hetzelfde te doen als wat de EU vorig jaar met artikelen uit de VS deed. In juni 2018 maakte Brussel importheffingen bekend van 2,8 miljard euro op Amerikaanse producten: whisky, spijkerbroeken en motoren van Harley-Davidson werden duurder in Europa. Dat was een reactie op Amerikaanse importbelastingen op buitenlands staal en aluminium een paar maanden eerder. De WTO oordeelde in mei 2018 dat miljarden euro's aan Europese subsidies voor Airbus illegaal waren en dat de vliegtuigbouwer daarmee een oneerlijk voordeel had verworven in de concurrentie met Boeing. De voorlopige uitspraak kwam na veertien jaar strijd over het onderwerp. De EU stapte naar de WTO met haar eigen klachten over Amerikaanse subsidies voor Boeing, waarna de WTO oordeelde dat deze steun grotendeels wél was toegestaan. Alleen de staat Washington werd op de vingers getikt wegens 325 miljoen dollar (289 miljoen euro) aan belastingkortingen voor Boeing. De sancties waarmee het Witte Huis nu dreigt, vallen onder een Amerikaans wetsartikel dat vergelding mogelijk maakt in geval van concurrentievervalsing. De WTO moet oordelen over de rechtmatigheid van de sancties, wat vermoedelijk enkele maanden zal duren. De EU zal in geval van een voor de VS positieve beslissing in beroep gaan, maar dat heeft geen zin: het beroepsorgaan van de WTO ligt hoogstwaarschijnlijk vanaf december dit jaar stil omdat Amerika de benoeming van nieuwe rechters blokkeert. De VS en de EU zullen er daarom samen uit moeten komen, en dat is precies de bedoeling. Doordat de Amerikaanse sancties Europese bedrijven raken, hopen de VS dat die bedrijven hun invloed aanwenden om Europese politici onder druk te zetten: doe wat aan dat gedoe rond Airbus, want wij lopen miljoenen euro's aan kaas-, fiets-, jam- en wijnverkopen mis. Trump dreigde eerder al met importbelastingen op Europese auto's, waarop de EU voorstelde om met zijn allen rond de tafel te zitten en nieuwe handelsafspraken te maken. EU-lidstaten zijn met elkaar aan het onderhandelen over wat de Europese Commissie precies moet proberen te bereiken bij die onderhandelingen. Door de Amerikaanse dreigementen kunnen de plannen averij oplopen. Toch kan de EU maar beter vaart maken, zegt handelsexpert Visser van VNO-NCW: 'Anders gaan de EU en de VS elkaar klap na klap toebrengen en daar wordt geen van beide beter van.'", "published_at": "2019-04-10"}
{"id": 10800986, "title": "'Niet nog meer steen en staal'. Protest Bos op het plein", "text": "Ze willen dat de plannen voor een Hijschgebouw op de Markt zo snel mogelijk de ijskast ingaan. Actiegroep 'Bos op het Plein' hield daarom gisteravond een protestmars in het centrum. Een kille noordoostenwind waait over het marktplein. De aanhangers van actiegroep Bos op het Plein, die zich hebben verzameld rond de Brinktoren, hebben er geen last van. Ze maken zich op voor een korte protestmars, van de toren naar de schouwburg. Want het Hijschgebouw op de Markt is een misser van jewelste, vinden ze. Een bos op het plein is een veel beter idee, zeker in een tijd van duurzaamheid en klimaatverandering. Onder luid gezang - 'Wij willen bomen. Hoeveel? Heel veel!' - gaat het richting de Schouwburg, waar de gemeenteraad vergadert en waar wethouder Bas van Wakeren de mensenmassa buiten zal ontvangen. Hij is zichtbaar onder de indruk en verrast. \"U bent met veel meer dan verwacht.\" Naast hem staat burgemeester Sander Schelberg, die constateert dat het 'officieel een betoging is geworden'. Voor de ingang van Bistro So Nice spreekt initiatiefnemer Esther Glas de wethouder toe. Bos op het Plein hekelt de leegstand die met het Hijschgebouw zou ontstaan. \"Winkelcentrum De Brink is er het beste voorbeeld van dat bouwen geen garantie biedt voor een succesvolle toekomst. Het V&D-gebouw staat leeg, de Heeren van Twente aan het spoor bij de Velourstunnel hebben het vanaf hun geboorte heel erg lastig. Er staat een gigantisch pand naast de Europatunnel De Bolder, wat nog nooit volledig bewoond is geweest\", aldus Glas. En daarna tegen de wethouder: \"Uw plan voor bouw is gebaseerd op verwachtingen en bluf.\" Ze roept het stadsbestuur op om Hengelo niet meer te vergelijken met Enschede. \"En stop met die gekkigheid dat Hengeloërs trotser moeten worden op hun stad. Wij zijn geen Amsterdammers. Wij zijn Hengeloërs.\" Van Wakeren neemt vervolgens 2665 handtekeningen in ontvangst uit handen van mede-initiatiefnemer Hans van den Boomen. Hij heeft de petities uitgeprint, honderd velletjes in totaal. \"Wel jammer van die bomen\", voegt hij er zelf meteen aan toe. Bos op het Plein is rijkelijk laat met het protest, maar Esther Glas wimpelt die kritiek snel af. \"We zijn laat, maar nog niet té laat. De handtekeningen zijn nog niet gezet, de voltallige gemeenteraad heeft nog niet over dit plan gestemd. We zijn op tijd.\" Wethouder Van Wakeren zegt het 'voor 99 procent' eens te zijn met de plannen van Bos op het Plein. \"We moeten de stad vergroenen.\" Hij nodigt de initiatiefnemers uit voor een gesprek en zegt groot respect te hebben voor 'allemaal Hengeloërs die het beste voor hebben met de stad'. Download de Tubantia-app of kijk op tubantia.nl/video", "published_at": "2019-04-10"}
{"id": 10800995, "title": "Schaamplein. Lezersbrieven", "text": "Het is droevig gesteld met het historisch besef van Hengelo. Zie de blunder met het Badhuis. Straks zal enkel nog een bordje met 'voorheen Badhuis' op de fietsenberging van een misplaatste woontoren verwijzen naar wat eens zowat het enige voorbeeld van de Amsterdamse School in Hengelo was. En het voormalige Hijschgebouw is na jarenlange verwaarlozing zelfs helemaal verdwenen. Alsof de gemeente toch een beetje spijt heeft, omarmt ze nu een plan om de markt vol te bouwen met onder andere een nep-Hijschgebouw, afgeleid van het originele Hijschgebouw, dat nooit op de markt heeft gestaan en daar ook nooit voor bedoeld is. Geschiedvervalsing dus. Met het volbouwen van de markt wordt bovendien afbreuk gedaan aan waar die markt landelijk gezien voor staat: een wederopbouwgebied van nationaal belang! Slechts dertig plekken in Nederland hebben de status toegewezen gekregen van door het Rijk geselecteerde naoorlogse gebieden met een bijzondere cultuurhistorische betekenis. De Rijksdienst voor het Cultureel Erfgoed schrijft in de brochure 'Hengelo binnenstad, Een wederopbouwgebied van nationaal belang': 'Hengelo is een voorbeeld van een wederopgebouwde kern die werd herbouwd naar nieuwe inzichten, met een heldere verkeersstructuur, ruime en functionele pleinen en een gevarieerde architectuur'. Is het dan niet ook een plicht van het gemeentebestuur om het wederopbouwgebied 'van nationaal belang' te respecteren? En in dat kader het 'ruime en functionele' marktplein letterlijk de ruimte te laten houden die het heeft? Geen geblunder meer, gemeente Hengelo. Geen plein van nationaal belang laten verdwijnen door het op te vullen met een halfslachtige replica van een gebouw dat er nooit heeft gestaan. Het zou een schaamplein worden.", "published_at": "2019-04-10"}
{"id": 10801103, "title": "Hoog in boom, onder de benzine, gezellig babbelen. Gecrasht tweetal leefde ontspannen toe naar bevrijding", "text": "De instructeur en zijn leerlingdie na een noodlanding met hun vliegtuig bleven hangen in een boom, zijn niet bang geweest. Zo'n crash is in het verleden wel vaker goed afgelopen. Maandag aan het begin van de middag kwam een éénmotorig vliegtuigje, een TL Ultralight TL-3000 Sirius, neer in de bomen bij Hilversum. De inzittenden, de instructeur en een (al wat oudere) leerling, moesten heel stil blijven zitten om te voorkomen dat het toestel naar beneden viel. Uiteindelijk zijn ze ongedeerd naar beneden gehaald. De instructeur is ingehuurd door vliegschool Dwarf Powered Gliders. Hij wil volgens Moniek Quist, vrouw van de vliegschoolhouder, geen publiciteit. Ze vertelt wel dat de 'slachtoffers' alweer grapjes maken over het bizarre ongeluk. De oorzaak van de crash is nog onduidelijk, mogelijk waren er motorproblemen. Monique en haar man Cees willen daar niet over speculeren. ,,Natuurlijk heeft de instructeur ons iets verteld, maar dat houden we voor ons. De oorzaak moet sowieso worden onderzocht, over een paar maanden horen we meer. ,,Een noodlanding is spannend, maar wordt tot in den treure geoefend. Al was een landing in de boom uiteraard niet de bedoeling. Ik denk dat de beide mannen op dat moment zo onder de adrenaline zaten dat ze amper bang kunnen zijn geweest. Maar eenmaal in de boom zagen ze dat ze op twee takken leunden en heel stabiel waren. De instructeur heeft toen meteen gebeld en zei: 'We hangen in een boom. We zitten safe, maar we willen er graag uit'.\" Terwijl de brandweer uiterst voorzichtig te werk ging om het tweetal te bevrijden, was de sfeer 'boven' ontspannen, zegt Quist. ,,Ze hebben rustig zitten babbelen. Ja, ze zaten wel onder de benzine, geen kerosine, benzine. Maar er was geen paniek. Zo'n vliegtuigje weegt leeg 300 kilo en die bomen zijn sterker dan je denkt, die kunnen wel wat dragen. Het is trouwens ooit al eens eerder gebeurd, járen geleden. Nee, toen niet met een vliegtuig van ons, veel te lang geleden. Maar ook die mensen kwamen er ongeschonden uit. Uniek is het dus ook weer niet.\" Quist doelt waarschijnlijk op een crash uit 1962 in Bussum, vlakbij Hilversum. Ook toen liep het goed af. In 1998 bleef in Arnhem een zweefvliegtuig in een boom hangen. Ook toen bleef de piloot ongedeerd.", "published_at": "2019-04-10"}
{"id": 10801117, "title": "Armoede. theo Hakkert Column", "text": "'Het was een unaniem geluid uit de gemeenteraad. Die zei: het is echt een keer klaar. En volgens mij heeft FC Twente dat heel goed gehoord.' Aldus een wethouder van de gemeente Enschede. Het zou een aardige poll zijn op de website van de krant: in welk jaar deed de wethouder deze uitspraak? Er is keuze uit wel vier jaartallen. Waarna de volgende dag de uitslag volgt: alle jaartallen waren goed. En wat zo ergerlijk is: zelfs als we er een jaartal tussen zouden zetten dat in de toekomst ligt, klopt het antwoord. Een gemeente die er eenmaal voor kiest gemeenschapsgeld te stoppen in een voetbalclub die too big to fail is, zal altijd blijven betalen. Iedereen weet het, het is de realiteit, maar toch zal steeds iemand waarschuwend beloven dat 'het echt een keer klaar' is. Holle frasen. De gemeenteraad heeft wel van de club verlangd dat er tweeduizend gratis kaarten beschikbaar komen voor Enschedeërs met weinig geld. Naar het voetbal als onderdeel van armoedebeleid, als dat geen armoede is. Je zult maar niks te makken hebben en omdat jouw gemeente de miljoenen naar een voetbalclub overmaakt, mag jij bij een wedstrijd kijken naar welke ellende jouw geld is gegaan. Lege goedertierenheid is het, en een sigaar uit eigen doos. Indirect heb je al voor dit kaartje betaald. Geef het volk brood en spelen, zei Juvenalis. Alleen, brood is voor elke dag en spelen zijn maar eens in de week. En het dan als politiek gek vinden dat de mensen daar 'echt een keer klaar' mee zijn.", "published_at": "2019-04-10"}
{"id": 10801129, "title": "Na opzeggen huurcontract gooit Saron alsnog handdoek in de ring", "text": "De Stichting Saron Zorgverlening gooit de handdoek in de ring. De zorg voor 23 cliënten wordt overgedragen. De cliënten mogen zelf kiezen aan welke zorgverlener. Drie weken geleden zette de gemeente Enschede de subsidie stop, omdat Saron niet voldeed aan de kwaliteitseisen voor goede zorg. De gemeente schoof het Leger des Heils naar voren als nieuwe zorgverlener. Maar het bestuur van Saron wilde niet wijken. Volgens voorzitter Dirk Besjes wilde het merendeel van de cliënten alleen zorg van Saron. Het Leger werd daarom de toegang tot het terrein aan de Paandersdijk ontzegd. Ook spande Saron een kort geding aan om het stopzetten van de subsidie te voorkomen. Het ging om ruim negen ton per jaar, voor 23 cliënten beschermd wonen. Saron verloor de rechtzaak. Ook toen wilde het bestuur nog niet wijken. Er werd geschermd met de opbrengsten van een inzamelingsactie onder sympathisanten: uit die drie ton zou een aantal weken zorg betaald kunnen worden. Ook werd gedreigd alle cliënten over te laten stappen naar een pgb-financiering, waardoor ze meer vrijheid zouden hebben om hun eigen zorgverleners te kiezen. Inmiddels is ook de huur van de gebouwen opgezegd. Daarop zag het bestuur geen mogelijkheid meer het werk van de stichting overeind te houden. Alle cliënten kregen dat maandag te horen. De cliënten wordt aangeraden over te stappen naar andere christelijke zorgverleners als Manna, Eleos, De Hoop of het Leger des Heils. Gisteren was er een gesprek tussen Saron en het Leger over de overdracht. Hoe dat gesprek is verlopen wil geen van de partijen vertellen.", "published_at": "2019-04-10"}
{"id": 10801555, "title": "Ambassadeur VS mag aan de bak voor kaas", "text": "Het Amerikaanse dreigement om de Goudse kazen extra te belasten valt slecht bij inwoners van Gouda. Helemaal omdat de Amerikaanse ambassadeur Pete Hoekstra slechts enkele dagen geleden een eretitel op de kaasmarkt kreeg. Kijk op de site bij /videovoor reacties van toeristen op de kaas-tax van Trump. Of Amerikaanse bezoekers de Goudse kazen nu direct inslaan omdat er een heffing dreigt? Toeristen in het Goudse centrum zien dat nog wel gebeuren. ,,Veel Franse schimmelkazen worden al niet naar de Verenigde Staten geïmporteerd vanwege de kwaliteit'', weet Fransman Simon Henry. Hij loopt net in een van de Goudse kaaswinkeltjes om een pond Goudse kaas aan te schaffen. ,,Als Nederlandse kazen meer belast worden, wordt de kaashandel tussen Europa en de VS nog minder.'' De man reageert op het voornemen van de Amerikaanse regering om de Goudse kaas te belasten met hogere importtarieven. Producten als olijfolie, yoghurt en wijn vallen straks onder een duurder tarief, maar ook specifieke artikelen zoals de Gouda en Edammer kaas krijgen een forse belasting. Aanleiding is de Europese staatssteun aan vliegtuigbouwer Airbus. De Tweede Kamer reageert verontrust op het dreigement en wil snel een debat over de kwestie. De dreiging van Trump schiet de Goudse bevolking in het verkeerde keelgat. De heffing komt nog geen week na het bezoek van de Amerikaanse ambassadeur Pete Hoekstra aan de kaasmarkt. Daar werd hij benoemd tot 'Ere Waegemeester', een titel die jaarlijks wordt toegekend aan mensen die zich voor de stad inzetten. Gouda zou op die manier in de VS nog meer op de kaart gezet worden. Hoekstra's benoeming leidde al tot commotie vanwege zijn conservatieve ideeën. ,,Het was de bedoeling dat Hoekstra de Goudse kaas promoot en het eerste nieuws dat we horen is dat de Goudse kaas belast wordt'', stelt Gouwenaar Pieter Stroop van Renen. Hij stuurde daarom gisteren een brief naar de ambassadeur waarin hij hem oproept zich hard te maken voor de kaas. De Goudse fractie van het CDA uit ook zorgen na het dreigement uit de VS. ,,Al tien jaar hebben we ingezet op het imago van Gouda als kaasstad'', stelt CDA-raadslid Martijn van der Wind. ,,Dan zijn dit soort berichten killing voor het merk en het imago van Gouda. Saillant detail is dat de Amerikaanse ambassadeur net benoemd is tot Ere Waegemeester. Hij is een vriendje van president Trump. Even simpel gezegd: laat die twee dus maar eens koffie gaan drinken. Wij zijn benieuwd welk lijntje we als Gouda zijnde nu kunnen benutten.\"", "published_at": "2019-04-10"}
{"id": 10802034, "title": "Lot van May in handen van 27 lidstaten", "text": "Komt er uitstel, of crashen de Britten vrijdag zonder deal uit de EU? Vanavond is de allesbeslissende EU-top over de brexit. Om 18.00 uur komen de leiders van de EU-lidstaten bij elkaar om te praten over het verzoek van Theresa May om de brexit uit te stellen tot 30 juni. De Britse premier, die er niet in geslaagd is het uittredingsakkoord dat ze sloot met de EU door haar eigen parlement te loodsen, vraagt nu voor een tweede keer om meer tijd. Vanavond mag ze haar zaak in Brussel bepleiten, en daarna zal ze de vergaderruimte moeten verlaten. De 27 overgebleven lidstaten hebben het laatste woord en moeten unaniem tot een overeenstemming komen over een eventuele uitstel van de brexitdeadline. Zo niet, dan verlaten de Britten vrijdag om middernacht de EU zonder deal. No deal Dat een no deal-brexit voor alle partijen onwenselijk is, daar is iedereen het wel over eens. May is bang voor de ingrijpende gevolgen die een chaotische brexit voor de Britse economie en de eenheid in het Verenigd Koninkrijk (VK) zal hebben. En de EU wil - met de Europese Parlementsverkiezingen in mei in het vooruitzicht - niet worden gezien als de bad guy die het VK de ellende in stort. Daarnaast heeft de EU geen trek in chaotische taferelen aan de Ierse grens en in het Franse Calais. Het is dan ook zeer waarschijnlijk dat de EU vanavond akkoord zal gaan met een uitstel. Maar hoe dat uitstel eruit gaat zien, en onder welke voorwaarden, daar zijn de lidstaten het niet over eens. Er is onenigheid over de lengte van het uitstel. Een aantal lidstaten wil een korte verlenging van enkele weken of maanden. Andere lidstaten pleiten voor een verlenging van negen maanden tot een jaar, om het VK langer de tijd te geven. Daar zullen ze dan wel voorwaarden aan stellen. Laatste uitstel Eén daarvan is al bekend: de Britten moeten meedoen aan de Europese verkiezingen in mei. Maar er zijn meer voorwaarden die de ronde doen in Brussel. Zo zouden de lidstaten kunnen afspreken dat dit echt het allerlaatste uitstel zal zijn. Mochten de Britten er tijdens het uitstel in slagen het uittredingsakkoord door hun parlement krijgen, dan zijn ze vrij om er voor de nieuwe deadline uit te stappen. In Brussel wordt deze optie een flextension genoemd. Ook kan de EU bijvoorbeeld eisen dat de Britten beloven dat ze zich het komende jaar niet bemoeien met belangrijke beslissingen over de toekomst van de EU. Er wordt gefluisterd dat de EU wil dat het mes van de flextension aan twee kanten snijdt: als de Britten de boel expres traineren, dan wil de EU de overeenkomst voortijdig kunnen beëindigen. Er wordt namelijk aangenomen dat Theresa May niet lang meer op haar plek zit, en de EU wil voorkomen dat haar opvolger belangrijke beslissingen over bijvoorbeeld budgetten saboteert. De 27 lidstaten van de EU moeten vanavond een overeenkomst bereiken, als ze een no deal-brexit willen voorkomen. Het wordt waarschijnlijk weer nachtwerk in Brussel.", "published_at": "2019-04-10"}
{"id": 10802216, "title": "FC Twente op Het Diekman; wie gaat dat betalen?", "text": "FC Twente terug naar Het Diekman. Eerst met de jeugd en de vrouwen, later ook met de selectie. Enschede is voor, maar er stroomt nog miljarden liters water door het kanaal, voor het zover is. Als het al zover komt. Het is elke keer hetzelfde, verzucht Jurrie ter Riet, terwijl hij bukt en twee zilveren patronen van de grond raapt. Lachgas, weet hij. Wordt hier gebruikt door 'de jeugd', in de avonduren, als vrijwilligers zoals hij er niet zijn. \"Pillen, hasj, condooms; ik heb hier al van alles gevonden.\" Ter Riet baalt ervan. Die troep hoort niet bij een club als De Tubanters. Hij ruimt het op, telkens weer, omdat het nou niet bepaald een sportklimaat uitstraalt. Niet naar de eigen leden, niet naar de FC Twente-jeugd. Want die traint hier af en toe ook, als de velden elders op Het Diekman onbespeelbaar zijn. Nette jongens, noemt Ter Riet de talentjes. Nette trainers, ook. \"Ze zorgen ervoor dat die jongens de doelen over de omheining tíllen. Niet gooien. Dat doen die 'van ons' nog wel eens.\" Meer dan 700 leden telt De Tubanters. Het is een grote club, die goede FC Twente-spelers voortbracht. Sander Westerveld speelde er in de jeugd. En Rik Platvoet. Laatstgenoemde loopt er deze ochtend ook rond. Net als ieder ander die FC Twente een warm hart toedraagt, is Platvoet blij met de uitkomst van de raadsvergadering van de avond ervoor, die de redding van de club betekende. Wat hij vindt van het feit dat de raad van Enschede wil dat de jeugdopleiding zo snel mogelijk terugkeert naar haar roots, Het Diekman? Daar waar hij als voetballer groot werd? De oud-spits lacht, ontkent niet dat hij dat mooi zou vinden. \"Maar het is niet aan mij om daar iets over te zeggen.\" Ter Riet wil zijn mening wel delen. \"Als je betaalt, mag je ook eisen dat de club in Enschede traint. Belangrijk voor de stad\", zegt hij. \"Zou toch mooi zijn, dat Twente terugkomt naar Het Diekman? Het is niet logisch. Maar dat is wat anders.\" Sportclub Momenteel trainen zes jeugdteams (tot 16 jaar) van de profclub al in Enschede. De wedstrijden werken ze nog wel in Hengelo af. Alleen de vrouwen van het belofteteam zijn continu in Enschede; zij hebben Sportclub Enschede als thuislocatie. \"Als zij er zijn is het hier wat drukker\", zegt Richard Uilenberg. Hij heeft 'geen drol' met voetbal, is hier een soort manusje-van-alles, vertelt hij met een tang in zijn handen. Als FC Twente definitief komt, moet Sportclub vermoedelijk wijken. Door te fuseren. Die geluiden gaan al langer, weet Uilenberg. Het zal hem een zorg zijn. \"Maar voor Sportclub zou het mooi zijn als ze er wat aan verdienen.\" Het grote FC Twente traint, net als de twee hoogste jeugdteams en de beloften, voorlopig nog aan die andere Kuipersdijk. In Hengelo. Op 9 minuten fietsen van het stadion (6 minuten met een e-bike). Waar de velden er strakker bij liggen dan in Enschede. Waar het gebouw van binnen niet zwart-wit (zoals bij Sportclub) maar rood-wit is bekleed. En waar de afgelopen jaren door Hengelo en de provincie Overijssel volgens de Hengelose wethouder Claudio Bruggink nog voor zo'n 4 à 5 miljoen is geïnvesteerd. Bruggink snapt 'helemaal niets' van het besluit van de gemeenteraad van Enschede om de club weg te halen uit zijn stad. \"Ik kan geen goed argument bedenken.\" Bovendien wil Heracles Almelo (dat vanaf het seizoen 2020/2021 hetzelfde bedrag als Twente in de opleiding wil investeren, red.) niet in Enschede zitten. \"Die willen dat op neutraal terrein. Dit soort besluiten zetten die samenwerking onder druk.\" Deze middag is het rustig op Veldwijk, zoals het complex bij het Fanny Blankers Koen-stadion heet. Het eerste elftal heeft 's ochtends getraind, de meeste spelers gaan richting huis. Ook reservekeeper Nick Hengelman. Wat hem betreft is het complex zeker niet slecht. Hij heeft twee uitersten meegemaakt; de oude accommodatie van AGOVV/Vitesse en de nieuwe, op Papendal. 'Hengelo' zit daar wat betreft kwaliteit tussenin. \"Het kan altijd beter\", zegt hij, voor hij in een oude Daihatsu stapt en wegrijdt. \"Maar het gras is altijd groener bij de buren, he.\" 'Einde training, einde werkdag' gaat niet op voor receptioniste Patty Jörns. Waar spelers komen en gaan - telkens weer, werkt zij al 24 jaar voor de club. Ze maakte nog mee dat alles samen was, op het oude Diekman. En zag recent het nieuwe complex van Vitesse, waar ook alles bij elkaar zit. Wat haar betreft zou het mooi zijn als FC Twente dat ook weer zou hebben. Beter voor de communicatie en de onderlinge band. Leuker ook. \"Maar ja\", stelt ze zelf de vraag. \"Wie gaat dat betalen?\" Dat is de million-dollar-question. Letterlijk en figuurlijk. Wie naar de nieuwe complexen van Vitesse en AZ kijkt, ziet dat een gloednieuwe trainingslocatie al snel 10 miljoen euro kost. Geld dat FC Twente de eerstkomende jaren niet heeft, geeft penningmeester Koen Groenewold aan. De club stelt zich nederig op na de hulp die het afgelopen maanden vanuit allerlei hoeken kreeg. Gaat de afspraken die er zijn met Hengelo nakomen. \"Onze balans is nu gezond. We hebben minder schulden en minder rente- en aflossingsverplichtingen. Dat geeft ons lucht. Maar we moeten nu eerst weer vlees op de botten zien te krijgen.\" Opbrengsten uit transfers zullen terugvloeien in de selectie, maar ook gebruikt worden om de gemeente terug te betalen. Tenzij de gemeente zegt; dat hoeft niet, investeer het in een nieuw trainingscomplex. \"Maar dan moeten we daar nieuwe afspraken over maken\", zegt Groenewold. \"Zulke afspraken liggen er nu niet.\" Schop in de grond Het gemeenteraadsbesluit betekent niet dat op Het Diekman meteen de schop in de grond gaat, laat wethouder Niels van den Berg weten. Eerst moeten plannen worden uitgewerkt en dat gaat nog wel even duren. Dat is ook niet erg, vindt hij, want de lopende contracten die FC Twente met Hengelo heeft moeten gerespecteerd worden. \"Dit zet de relatie tussen Hengelo en Enschede niet op scherp.\" Of hij - in tegenstelling tot Bruggink - wel een goed argument kan bedenken voor de komst van FC Twente? Jazeker. Het geeft meer reuring op Het Diekman, de beloften van de vrouwentak zitten er al, een deel van de jeugd traint er al en gaat er naar school. En de komst draagt bij aan de ontwikkeling van de topsportcampus. Een belangrijk punt uit het coalitieakkoord, waar middelen voor beschikbaar zijn. De raad wil dat het eerste elftal van FC Twente, na 2027, ook naar Het Diekman komt. Maar dat vraagt forse investeringen. \"Dat gaan we niet met gemeenschapsgeld doen\", zegt Van den Berg. Hij schuift dat vraagstuk voor zich uit. \"Dat is voor mij nu nog een ver-van-mijn-bed-show\", zegt hij. En: \"Wie dan leeft, wie dan zorgt.\" Hij ziet het zo voor zich dat er begin 2027 een gesprek gevoerd moet worden tussen de gemeente en FC Twente. \"Om te kijken hoe we er dan voor staan.\" Wat een vertrek voor Hengelo zou betekenen? \"Zover ben ik nog niet\", zegt Claudio Bruggink. \"Ik geloof in ons complex en wil in gesprek blijven met FC Twente. Omdat ik denk dat uiteindelijk de portemonnee bepaalt en dat het hier in Hengelo voordeliger is.\"", "published_at": "2019-04-10"}
{"id": 10804142, "title": "In verval Amerikaanse presidenten", "text": "Ooit waren ze president van het machtigste land ter wereld, nu staat hun nagedachtenis weg te kwijnen in Croaker, Virginia. De beelden van 43 Amerikaanse presidenten, elk zo'n zes meter hoog, maakten deel uit van het openluchtmuseum Presidents Park in Williamsburg, dat in 2004 openging. Bezoekers konden er tussen de busten van George W. Bush en Abraham Lincoln door lopen, maar doordat te weinig mensen dat deden, ging het park in 2010 failliet. De beelden zouden vernietigd worden, maar een van de oprichters kon dat niet over zijn hart verkrijgen en sloeg de presidenten op privéterrein op. Nu kampen de voormalige leiders door gebrek aan onderhoud met gaten in hun schedels, afgebroken neuzen en scheuren in het voorhoofd. De eigenaar wil de beelden restaureren en tentoonstellen, maar daar heeft hij wel zo'n 1,5 miljoen dollar voor nodig.", "published_at": "2019-04-11"}
{"id": 10805453, "title": "kleurenpracht bollenstreek", "text": "Twee wandelaars lopen in de buurt van Lisse langs velden vol kleurige bloembollen. De bollenstreek is immens populair bij bezoekers uit binnen- en buitenland. Alleen al de Keukenhof, met zeven miljoen bollen, trekt in de korte bloeiperiode (tot half mei) bijna anderhalf miljoen toeristen. De narcissen, hyacinten en tulpen vormen een levend schilderij. Vanuit de lucht komt daar het lijnenspel van sloot, voetpad en rijbaan als toegift nog bij.", "published_at": "2019-04-11"}
{"id": 10803044, "title": "Vendetta tegen Ad van Liempt?", "text": "Wat gebeurt hier in hemelsnaam? Waarom wordt, in deze modderige uithoek van de krant, iemand al dagenlang omsingeld en kapot getrapt? Welke stapel oude rekeningen gaat hier over tafel? En door welke professionele normen laat de opinieredactie van Het Parool zich leiden in deze vendetta? Ad van Liempt is vast niet volmaakt. Ik heb, helaas, slechts sporadisch met hem mogen werken, maar elke keer was het een feestje. Hij was warm, stimulerend, verbindend en genereus - en die verhalen hoorde ik overal. In de kwestie rond dat boek van Isabel van Boetzelaer heeft hij pijnlijke fouten gemaakt. Terecht zijn sommige betrokkenen daar pisnijdig over. Maar moeten de mens Van Liempt en zijn levenswerk dan ook maar worden doorgespoeld? Als je met eenzelfde stofkam door de levens gaat van Frits Barend, Theodor Holman en mijzelf, zul je ook zaken aantreffen die niet zo leuk zijn. Dat is bijna onvermijdelijk als je hard hebt gewerkt en veel hebt geproduceerd. Alleen degenen die op hun krent blijven zitten en zo nu en dan een ingezonden brief naar buiten wauwelen, blijven heilig. Alle vergelijkingen gaan mank, maar deze karaktermishandeling - want dat is wel degelijk de juiste term - doet in de verte denken aan wat Joe Biden nu overkomt: na zich een leven lang te hebben uitgesloofd voor emancipatie en vrouwenrechten wordt hij door één onbehoorlijke kus op een achterhoofd en een wat kleffe hand op een schouder onderuit gehaald. Wat hij heeft gepresteerd, een halve eeuw lang, wordt in de waan van de dag weggeveegd. Van Liempt heeft een onuitwisbaar stempel gedrukt op de Nederlandse geschiedschrijving, op de zoektocht naar moderne vormen van kennisoverdracht voor een breed publiek en met name ook op het samenspel tussen journalistiek en geschiedenis. Dankzij hem en de zijnen namen programma's als Andere Tijden - plus alle spin-off voor het onderwijs - een grote vlucht. Al die enthousiaste scholieren, al die extra geschiedenisstudenten die jaarlijks toestromen, al die nieuwe interesse in geschiedenis, we hebben het voor een flink deel te danken aan Ad van Liempt. Nee, volmaakt zal hij niet zijn. Maar bij zijn promotie in Groningen zal ik mijn handen stukklappen. Want de mens Van Liempt en zijn levenswerk, ze staan uiteindelijk als een huis. Geert Mak, Amsterdam", "published_at": "2019-04-10"}
{"id": 10803048, "title": "Iedereen is welkom? Het lijkt er hier wel op. 24 uursopvang Schoolgebouw in Nieuw-West huisvest migranten", "text": "In de Derkinderenstraat wonen sinds een half jaar 150 migranten zonder geldige verblijfspapieren in een oud schoolgebouw. 'We zien ze vooral heen en weer lopen met Albert Heijntasjes.' Het pleintje naast het oude schoolgebouw is rustig. Voetbalveldje, speeltuin, het is er opgeruimd. Het enige afval dat er te vinden is, zijn zonnebloempitten onder de bankjes. Ook het schoolgebouw zelf trekt nauwelijks de aandacht. Een enkeling zal de tekst opvallen, die groot op de ramen prijkt: 'Iedereen is welkom'. Rutger Groot Wassink weet inmiddels wel dat niet iedereen dat vindt. Tijdens zijn bezoeken aan potentiële opvanglocaties kreeg de wethouder van Sociale Zaken van alles te horen: mensen moeten terug naar hun eigen land of ze gaan de buurt verpesten. Ook in Nieuw-West was niet iedereen enthousiast. \"Eerst was er spanning in de buurt. Heerste er wat angst. Nu vindt iedereen het wel oké,\" zegt Brian Luikel (27), die in het oude schoolgebouw een café heeft. Ben Hallozi (62) woont pal naast het gebouw. \"Af en toe hoor je ze heel goed,\" zegt hij. \"Maar het zijn mensen zoals wij. Als wij onze rust behouden en als deze plek hun rust geeft, is het geen probleem.\" Oumaima El Fakir (19), die al haar hele leven naast het schoolgebouw woont, zegt geen overlast te ervaren. Een andere buurtbewoner zegt een 'beetje geluid' te horen, maar vindt dat 'geen probleem'. Nog een ander zegt dat hij de mensen weinig ziet, maar ze lijken hem wel 'tof'. Liever dit dan krakers Bij de tandartspraktijk en het kinderdagverblijf in de straat hebben ze ook geen bezwaren. \"Liever dit dan dat ze panden kraken,\" zegt Dimitrov Lebedov (26). Anissa El Abbassi (23) en Maryam Belkadi (23): \"We zien ze vooral vaak heen en weer lopen met Albert Heijntasjes. Soms zien we dezelfde mensen meerdere keren per dag.\" Ook het aantal klachten dat de gemeente binnenkrijgt over de ongedocumenteerden, valt mee: tot nu toe drie. Een buurtbewoner vond het 'onprettig' dat een groep bewoners bij de ingang van het gebouw stond. Eén melding van geluidsoverlast. En een verkeerd geparkeerde auto van een cateraar. Niet zo gek, zegt buurtbewoner Hallozi. \"Er wonen hier nog genoeg leuke mensen die openstaan voor iedereen.\" Hallozi woont al 22 jaar in zijn flat in Overtoomseveld. Voordat de 24 uursopvang in het pand trok, zat hier het Comenius Lyceum, vernoemd naar theoloog Jan Amos Comenius. Hij schreef ooit: 'Wij zijn allen burgers van één wereld. Een mens haten omdat hij elders is geboren, omdat hij een andere taal spreekt, wat een onbegrip!' Alsof zijn geest nog door het gebouw en door de buurt dwaalt. Het oude schoolgebouw is in tweeën gedeeld. Rechts is voor broedplaats Lola, die de hoofdingang heeft. Links is voor de opvang, waarvoor de achteringang wordt gebruikt. Hier zit 24 uur per dag beveiliging. \"Je moet het echt zien als hun woning,\" zegt Conrad Köckert (40), teammanager bij zorgorganisatie HVO-Querido, die de opvang in opdracht van de gemeente organiseert. \"Jij wilt ook niet dat er opeens vreemden in jouw huiskamer staan.\" 150 koelkasten Een gezamenlijke ruimte met een televisie. Een groot lokaal met 150 op elkaar gestapelde koelkastjes. Gescheiden badkamers en toiletten. Een noodlokaal met een geïmproviseerde keuken. Veel gangen en trappen. Zo ziet het huis van de vluchtelingen eruit. Slapen doen ze er in oude schoollokalen, die doormidden zijn gedeeld door dunne wandjes. \"Eerst was het moeilijk,\" vertelt Nuraini Suliman (28) uit Eritrea. \"Ik sliep met drie mensen uit andere landen. We konden niet met elkaar communiceren. Ik ergerde me aan ze. Nu slaap ik met mensen uit mijn eigen land. We leven echt samen.\" De vluchtelingen zitten niet de hele dag binnen. Ze gaan naar Oost voor taallessen, naar de Jordaan voor juridische hulp, naar het centrum voor informatie of een cursus bij het Wereldhuis, naar Zuidoost voor fietsles en naar West voor psychologische hulp. Medische zorg krijgen ze van de Dokters van de Wereld, die elke woensdag naar de Derkinderenstraat komen. Verveling en onrust Toch liggen verveling en onrust op de loer. Om dat te voorkomen, gelden er allerlei regels voor de bewoners. Niet de hele dag op bed liggen bijvoorbeeld, geen drank of drugs, voor half elf 's avonds binnen zijn, niet discrimineren en niet rond het gebouw hangen. Sinds januari krijgen de bewoners leefgeld: 50 euro per week, waarmee ze hun eigen boodschappen kunnen doen, zodat ze een zelfstandiger bestaan kunnen leiden. \"Over een paar maanden kan ik in alle rust een nieuwe asielaanvraag doen,\" zegt Obi Uweafiri (27) uit Nigeria. Mutala Farid Anas (20) uit Ghana zegt blij te zijn met een eigen bed en de rust die hij daardoor krijgt. De twee koken vaak samen, vaak voor een grote groep eters. Dat soort dingen ziet teammanager Köckert vaker sinds de invoering van het leefgeld. \"Ze helpen elkaar echt.\" Honderdvijftig mensen in één pand is wel veel, zegt Köckert. \"Ze hebben soms heftige, traumatische ervaringen. Natuurlijk levert dat af en toe problemen op. Kleinschalige opvang zou beter zijn, omdat je ze dan nog beter zou kunnen ondersteunen.\" DUBLINCLAIMANTEN - Het rijk en vijf gemeenten kwamen eind vorig jaar tot een akkoord over de opvang van ongedocumenteerden. - Amsterdam vangt 500 ongedocumenteerden op in maximaal 23 panden. - Eind april neemt het college van b. en w. een besluit over de eerste zeven locaties. In juli moeten de eerste deuren opengaan. - Het rijk financiert 360 plekken, de rest betaalt de gemeente Amsterdam. - Ongedocumenteerden krijgen anderhalf jaar de tijd om te werken aan hun toekomst: vrijwillig het land uit of alsnog via een juridisch traject aanspraak maken op een verblijfsvergunning. - In de overeenkomst tussen het rijk en de gemeente staat dat 20 procent van de mensen die worden opgevangen tot één van deze twee conclusies moet komen. - Een ongedocumenteerde heeft één keer recht op opvang. Als iemand na anderhalf jaar niet tot een van de conclusies is gekomen, is hij of zij niet meer welkom in de opvang. - De gemeente is verantwoordelijk voor selectie van mensen die worden opgevangen. - De opvang is alleen bedoeld voor mensen uit onveilige landen, niet voor migranten uit landen rond de Middellandse Zee of uit West-Afrika, die volgens Nederland veilig zijn. - In de Derkinderenstraat wonen, naast 34 mensen uit veilge landen, 115 Dublinclaimanten: asielzoekers die zich in een ander Europees land hebben geregistreerd, maar de procedure niet hebben afgemaakt. Na achttien maanden vervalt de verantwoordelijkheid van het eerste asielland en mogen asielzoekers in een tweede land opnieuw een aanvraag doen. - Deze Dublinclaimanten komen niet in aanmerking voor de 360 plekken die het rijk financiert en tellen niet mee voor de 20 procent. De gemeente wil ze wel opvangen als onderdeel van de plekken voor 500 ongedocumenteerden.", "published_at": "2019-04-10"}
{"id": 10803181, "title": "Illegaal? Nee, geld van papa. Marwan K.: Onduidelijk geschuif met geld", "text": "Marwan K. gaf veel geld uit, ook aan OFC uit Oostzaan. Een inkomen voor dat luxeleven had hij echter niet. Nu staat hij voor de rechter. Justitie eist een half jaar cel voor geldschieter Marwan K. (50) van voetbalclub OFC uit Oostzaan, voor het witwassen van ruim 1 miljoen euro 'uit enig misdrijf' en belastingfraude. Volgens officier van justitie Otto van der Bijl leidde K. in elk geval van 2011 tot zijn arrestatie in mei 2016 een luxeleven, terwijl hij geen legale inkomsten had en geen inkomen of vermogen opgaf aan de Belastingdienst. Hij kocht tientallen exclusieve horloges, maakte prijzige reizen, had drie panden op zijn naam, reed gehuurde bolides van bijna 1200 euro in de maand, gaf zijn vriendin geld om zijn rekeningen te betalen en 'gaf en deelde' veel geld uit, ook aan prostituees, somde aanklager Van der Bijl op. Illegale cd-handel Of K. zijn geld haalde uit nieuwe misdrijven of nog had overgehouden aan de illegale cd-handel waarvoor hij ooit drie jaar cel kreeg, is volgens de officier niet te traceren. De strafzaak tegen K. had zijn oorsprong in een artikel in Het Parool over sterke aanwijzingen voor (zwarte) betalingen van K. aan spelers van amateurclub OFC, waarvan het eerste zondagelftal tussen 2007 en 2014 van een kelderklasse naar de derde divisie promoveerde. De zaak-in-aanbouw tegen OFC is gaandeweg geseponeerd, die tegen de Stichting Topvoetbal Oostzaan - waarvan Marwan K. voorzitter is - wordt aan de Belastingdienst overgelaten, maar zelf zat K. gisteren voor de strafrechter. In de rechtszaal botsten twee werelden. De voorzitter van de rechtbank en de aanklager gaan uit van het gangbare economische verkeer; Marwan K. en zijn advocaten bleven benadrukken dat hij weliswaar 'afwijkend' in zijn levensonderhoud voorziet, maar dat hij daarmee nog niet illegaal bezig is. K., in rond Amsterdams: \"Ik ben geen klaploper. Het is niet shabby.\" Volgens advocaat Adèle van der Plas staat K. in Oostzaan te boek als 'de kroonprins van Jordanië'. Hij zegt tonnen van zijn vermogende vader te hebben gekregen. Die schonk zijn kinderen in 1999 bovendien een villa 'van 1 miljoen' en fourneerde het startkapitaal voor K.'s nooit van de grond gekomen handel in dure horloges (Rolex, Audemars Piguet). 'Onorthodox, maar te verklaren' K. leende tonnen van twee rijke kennissen - onder wie een bestuurslid van OFC - waarna dat geld via Jordanië weer naar Nederland kwam. Het viel officier van justitie Van der Bijl op dat de rentes voor de kortlopende leningen erg hoog waren, wellicht omdat K. geen onderpand had. Het rook allemaal naar verhullende constructies, vindt Van der Bijl, die behalve een half jaar cel vroeg om 'verbeurdverklaring' van een Rolex en een Audemars Piguet van 20.000 en 4000 euro. K.'s advocaten willen vrijspraak. Van de beschuldigingen 'in een ronkend artikel in Het Parool' en gaandeweg het onderzoek is volgens de raadslieden niets overgebleven. Van der Plas ziet 'apert onvoldoende aanknopingspunten in het dossier voor witwassen'. Al het geschuif met tonnen is wellicht onorthodox, maar te verklaren. \"Alles is traceerbaar.\" De geldschenkingen van K.'s vader zijn investeringen via zijn zoon in horloges: \"Vader was een vermogend man en zat in kringen rond de koning van Jordanië,\" zei Van der Plas. \"In het Midden-Oosten zijn dat soort schenkingen gebruikelijk, al kunnen wij ons dat niet voorstellen.\" De rechtbank doet uitspraak op 23 april.", "published_at": "2019-04-10"}
{"id": 10803182, "title": "'Voor geen goud ga ik daar rijden'", "text": "Sinds maandag mogen snorfietsers niet meer op het fietspad rijden, maar moeten ze met een helm op over de rijbaan. De snorfietsers die tegen het besluit in beroep zijn gegaan, vinden de nieuwe regels 'levensgevaarlijk', zei een van hen gisteren tegen de rechtbank. \"Ik laat me niet doodrijden voor dat zooitje daar,\" zei een 81-jarige man, waarbij hij wees naar de vertegenwoordigers van de gemeente. Hij verklaarde dat hij door het verbod dagelijks op zijn snorscooter op drukke wegen moet rijden. Omrijden is volgens zijn raadsvrouw op bepaalde stukken niet mogelijk. Een vrouw die haar dochter, die slecht ter been is, met de snorscooter overal naartoe brengt, zei: \"Het plan deugt niet.\" Ze meent dat het verbod onvoldoende is onderbouwd. De auto's rijden volgens haar in veel straten veel te hard. \"Daar wil ik voor geen goud tussen rijden.\" Een andere vrouw zei dat ze met haar elektrische snorfiets niet harder kan dan 25 kilometer per uur, terwijl de gemeente uitgaat van een gemiddelde van 34 kilometer per uur. \"Maar ik ben geen gemiddeld mens en ik heb geen gemiddelde scooter.\" Ze pleitte voor een 'stadssnor', een voertuig dat slechts 15 tot 20 kilometer per uur gaat, zodat die wel op het fietspad kan blijven. Veel bijval De gemeente wil met het verbod juist de verkeersveiligheid vergroten en de drukte op fietspaden terugdringen. De maatregel kreeg op voorhand al veel kritiek en leidde tot maar liefst 4500 reacties bij de inspraak. De eisers kregen veel bijval uit de zaal, die vol zat met snorfietsers. De rechtbank doet uiterlijk over zes weken uitspraak.", "published_at": "2019-04-10"}
{"id": 10803197, "title": "School niet altijd beter na experiment. Inspectierapport: Zorgen over lerarentekort en havo", "text": "Het aantal scholen dat op een nieuwe manier lesgeeft, is de laatste jaren explosief gestegen. Maar scholen weten helemaal niet of hun leerlingen daarvan profiteren. De Onderwijsinspectie ziet de leerprestaties in elk geval niet verbeteren. In het vandaag verschenen jaarverslag De staat van het onderwijs staat dat steeds meer scholen experimenteren met maatwerk of kiezen voor een specialisatie, zoals technasia of cultuurprofielscholen. Ook zijn er steeds meer scholen die volgens een bepaald concept lesgeven, denk aan jenaplan- of montessorischolen. In Amsterdam kunnen scholieren voor zo'n gymnasium met speciale aandacht voor techniek bijvoorbeeld terecht op het Calandlyceum in Nieuw-West, het Damstede Lyceum in Noord en het Metis Montessori Lyceum in Oost. Het Montessori Lyceum Amsterdam, in het centrum, heeft zich gespecialiseerd in kunst en cultuur. De inspectie heeft de ontwikkeling van onderwijsvernieuwing over honderd jaar bekeken, zegt inspecteur-generaal Monique Vogelzang. \"We zien vooral de afgelopen tien jaar een enorme spurt. Scholen spelen in op de vraag van onder meer ouders en proberen daaraan te voldoen, maar we zien niet dat het onderwijs er beter van wordt.\" Leer van mislukkingen Dat komt omdat scholen hun koerswijziging nauwelijks evalueren. Als er wél wordt geëvalueerd, wordt die kennis niet gedeeld met andere scholen. \"Ze leren maar matig wat wel en niet werkt,\" concludeert de inspectie. Ook zet de Onderwijsinspecties vraagtekens bij de reden waarom scholen met een andere vorm van onderwijs beginnen. \"Scholen steken veel in op verandering, maar we zien niet waarom ze die keuze maken,\" zegt Vogelzang. \"Willen ze de prestaties van de leerlingen verbeteren? De motivatie vergroten? Of doen ze het om de concurrentie met andere scholen aan te gaan?\" Onderwijsministers Ingrid van Engelshoven (D66) en Arie Slob (ChristenUnie) erkennen dat scholen transparanter moeten zijn. \"Er is kennis nodig van wat werkt - en wat niet. Niet elke innovatie is succesvol, maar ook van mislukkingen valt te leren,\" stellen zij in hun reactie op het rapport. Vogelzang wil dat de overheid meer de regie pakt. \"Ze moet helder zijn over wat de kerntaken van het onderwijs zijn en daarin keuzes maken.\" Dat vraagt ook om minder vrijheid en vrijblijvendheid voor scholen, stelt de Onderwijsinspectie. Hoewel het Nederlandse onderwijs het internationaal gezien goed doet, zakt het wel op internationale lijstjes. Bedreiging voor kwaliteit De inspectie maakt zich ook zorgen over het toenemende lerarentekort, dat een bedreiging vormt voor de kwaliteit van het onderwijs. Vooral de ongelijke verdeling van het tekort aan leraren - groot tekort in de steden, met name Amsterdam, een kleiner tekort in de rest van het land - zorgt voor problemen. Ook ziet de inspectie dat leraren met een hogere opleiding, vooral in steden, vaker kiezen voor een school met leerlingen die hoger opgeleide ouders hebben. Dat versterkt de ongelijkheid (zie kader), stelt de inspectie, omdat juist scholen met veel leerlingen met een niet-westerse achtergrond baat hebben bij dergelijke vakbekwame leraren. Ook gaat het niet goed met de havo. Havisten blijven het vaakst zitten. Het lukt bovengemiddeld veel leerlingen niet om binnen vijf jaar een diploma te halen en er zijn relatief veel havo-afdelingen op middelbare scholen die zwak presteren. De Onderwijsinspectie stelt dat 'alle signalen op rood staan'. Sinds het schooladvies van de leraar op de basisschool leidend is, gaan meer leerlingen naar havo en vwo. De consequentie is volgens de Onderwijsinspectie dat voormalige vwo'ers op de havo veelal te weinig worden uitgedaagd, terwijl doorgestroomde vmbo'ers vaak op hun tenen moeten lopen. SEGREGATIE Er staat niet alleen maar slecht nieuws in De Staat van het onderwijs. De tweedeling in het onderwijs, waar de Onderwijsinspectie in 2016 de noodklok over luidde, is tot stilstand gebracht. De onderwijsinspectie stelt dat de ongelijkheid weliswaar nog hoog is, maar dat die niet verder oploopt 'een belangrijke eerste stap is'. Op scholen is steeds meer aandacht voor gelijke kansen en de inspectie ziet dat met name leerlingen met een migratieachtergrond daar al van profiteren. Volgens Onderwijsministers Van Engelshoven en Slob is dat te danken aan een gezamenlijke aanpak van kabinet en onderwijs. \"Het laat zien dat wanneer het onderwijs ergens de schouders onder zet, leraren, schoolleiders en besturen heel wat kunnen bereiken.\"", "published_at": "2019-04-10"}
{"id": 10803242, "title": "Berispt restaurant moet investeren", "text": "In Amsterdam staan op dit moment zeven restaurants onder toezicht van de Nederlandse Voedsel- en Warenautoriteit (NVWA). Wie is berispt, is wel even zoet met de nasleep. Eén van de zeven zaken (en niet 83, zoals gisteren abusievelijk in deze krant werd gemeld) waar naar wordt gekeken is Snackbar Cito in de Kinkerstraat. \"Ik was niet verrast door het rapport. Het was mijn eigen schuld,\" zegt de eigenaar. \"Ik had problemen met het riool, waardoor er vliegen naar boven kwamen. Dat is inmiddels opgelost.\" Thais restaurant Rakang op de Elandsgracht, een zaak die al meer dan 35 jaar bestaat, staat ook op de lijst. \"We hebben nog nooit problemen gehad en opeens We waren gechoqueerd,\" zegt de manager. Inmiddels heeft Rakang een partij ingehuurd die hen helpt om alles volgens de regels schoon te maken. \"We zijn laatst gecontroleerd en dat was goed. Over drie en zes maanden komen ze weer langs.\" Indonesisch restaurant Tempo Doeloe in de Utrechtsestraat heeft een nieuwe manager om de problemen op te lossen. Restaurants De Portugees, Surabaya Green en Simit Sarayi in Centrum staan ook onder verscherpt toezicht. Zij hebben niet gereageerd op vragen van Het Parool. Regels in het Chinees Sinds vorig jaar maakt de NVWA alle rapporten openbaar. \"We hopen daarmee dat restaurants de regels meer naleven,\" zegt woordvoerder Tjitte Mastenbroek. Bij een inspectie probeert de instantie de restaurants ook te helpen. Zo wijzen ze door naar adviesbureaus of ongediertebestrijding. \"We hebben ook de hygiënecode laten vertalen naar het Chinees. Maar uiteindelijk moeten de ondernemers zelf voor verbetering zorgen.\" De reden dat een horecazaak een waarschuwing krijgt, kan zijn dat er muizen zijn, te veel bacteriën in voedsel of dat producten verkeerd worden bewaard. Muizen komen overal in de stad voor, maar de meeste restaurants maken gebruik van ongediertebestrijding. \"Die komen maandelijks langs. Je kunt niet zonder,\" zegt de manager van Surinaams-Chinees Restaurant Kam Yin. Kakkerlakken Kam Yin kwam vorig jaar in het nieuws nadat er een kakkerlak in het eten werd gevonden. Dat was genoeg reden voor de inspectie om het restaurant direct te sluiten. Inmiddels is het weer open. \"Niet voor niets,\" zegt de manager. Ze hebben de keuken verbouwd en externe bedrijven voeren controles uit. \"Die nemen ook monsters mee naar het lab om ons te controleren. Of ze wijzen ons op een tegeltje dat loszit en ons niet is opgevallen. Ook weet het personeel beter wat de hygiënecodes zijn.\" De meerderheid van de 109 zaken die in 2017 in totaal onder verscherpt toezicht hebben gestaan, staan dat inmiddels niet meer. Zo ook eetcafé de Brakke Grond, al kost het nogal wat investeringen. \"We hebben inmiddels een nieuw team in de keuken, een controlebureau ingehuurd en een goede koelmachine gekocht,\" laat de manager van het bedrijf weten. Steeds meer restaurants komen onder verscherpt toezicht te staan, volgens de NVWA komt dat door de nieuwe manier van controleren op basis van interventiebeleid, door te controleren nadat een zaak onder toezicht heeft gestaan en door meldingen die zijn binnengekomen. In 2017 kwamen 829 meldingen binnen over Amsterdamse horecazaken. Mastenbroek: \"Amsterdam heeft meer horecagelegenheden dan andere steden. De stad heeft last van ongedierte, zoals alle grote steden, dus is het logisch dat we daar meer toezicht houden.\" 109 VIEZE ZAKEN IN 2017 Uit onderzoek van RTL Nieuws, dat inspectierapporten van de NVWA heeft gekregen, blijkt dat in 2017 ruim 109 Amsterdamse horecazaken onder verscherpt toezicht stonden. Een restaurant krijgt deze status als het in een periode van twee jaar minstens drie boetes heeft gekregen. Als een restaurant daarna nog twee keer in de fout gaat, sluiten de inspecteurs de zaak. Die mag pas weer open als alle hygiëneregels worden nageleefd.", "published_at": "2019-04-10"}
{"id": 10803257, "title": "Lot van May in handen van EU-27", "text": "De leiders van de 27 EU-lidstaten komen vanavond bij elkaar om te praten over het verzoek van de Britse premier Theresa May om de brexit uit te stellen tot 30 juni. May, die er nog altijd niet in is geslaagd het uittredingsakkoord met de EU door haar parlement te loodsen, vraagt een tweede keer om meer tijd. Vanavond mag ze haar zaak in Brussel bepleiten en daarna zal ze de vergaderruimte moeten verlaten. De 27 overgebleven lidstaten hebben het laatste woord en moeten unaniem tot overeenstemming komen over een eventueel uitstel van de brexitdeadline. Zo niet, dan verlaten de Britten vrijdag om middernacht de EU zonder deal. No deal Dat een no-dealbrexit voor alle partijen onwenselijk is, daar is iedereen het wel over eens. May is bang voor de ingrijpende gevolgen die een chaotische brexit voor de Britse economie en de eenheid in het Verenigd Koninkrijk (VK) zal hebben. En de EU wil - met de Europese Parlementsverkiezingen in mei in het vooruitzicht - niet worden gezien als de bad guy die het VK de ellende in stort. Daarnaast heeft de EU geen trek in chaotische taferelen aan de Ierse grens en in het Franse Calais. Het is dan ook zeer waarschijnlijk dat de EU vanavond akkoord zal gaan met een uitstel. Maar hoe dat uitstel eruit zal zien, en wat de voorwaarden daarvoor moeten zijn, daar zijn de lidstaten het niet over eens. Er is al onenigheid over de lengte van het uitstel. Een aantal lidstaten wil een korte verlenging van enkele weken of maanden. Andere lidstaten pleiten voor een verlenging van negen maanden tot een jaar, om het VK langer de tijd te geven. Daar zullen dan wel voorwaarden aan worden gesteld. Laatste uitstel Eén daarvan is al bekend: de Britten moeten meedoen aan de Europese verkiezingen in mei. Er zijn echter meer voorwaarden die de ronde doen in Brussel. Zo kunnen de lidstaten afspreken dat dit echt het allerlaatste uitstel zal zijn. Mochten de Britten er tijdens het uitstel in slagen het uittredingsakkoord door hun parlement te krijgen, dan zijn ze vrij om voor de nieuwe deadline uit de EU te stappen. In Brussel wordt deze optie een 'flextension' genoemd. Ook kan de EU bijvoorbeeld eisen dat de Britten beloven dat ze zich het komende jaar niet bemoeien met belangrijke beslissingen over de toekomst van de EU. Er wordt gefluisterd dat de EU wil dat het mes van de flextension aan twee kanten snijdt: als de Britten de boel expres traineren, dan wil de EU de overeenkomst voortijdig kunnen beëindigen. Er wordt namelijk aangenomen dat Theresa May niet lang meer op haar plek zit en de EU wil voorkomen dat haar opvolger belangrijke beslissingen over bijvoorbeeld budgetten saboteert. Nachtwerk De 27 lidstaten van de EU moeten vanavond overeenstemming bereiken, als ze een no-dealbrexit willen voorkomen. Het wordt waarschijnlijk weer nachtwerk in Brussel. TUSK: 'VERNEDER MAY NIET' In de aanloop naar de EU-top van vanavond heeft Donald Tusk, president van de Europese Commissie, de leiders van de overige 27 EU-landen gevraagd het Verenigd Koninkrijk met respect te behandelen om zo de toekomstige relatie met het land niet verder te beschadigen. Tusk zou volgens Britse kranten met name de Franse president Emmanuel Macron op het hart hebben gedrukt dat hij Theresa May 'niet moet vernederen'. Macron en zijn ministers hebben zich al geregeld laten ontvallen klaar te zijn voor een brexit, ook zonder deal. Het is ook vooral Frankrijk dat aandringt op een mogelijke vroegtijdige beëindiging van de eventuele verlenging, als Londen te kwader trouw zou handelen. Volgens Tusk zouden dergelijke clausulen zorgen voor voortdurende onzekerheid bij Europese burgers en bedrijven.", "published_at": "2019-04-10"}
{"id": 10803258, "title": "Meer dan helft Nederlanders is nu te zwaar", "text": "Het aantal Nederlanders met overgewicht blijft maar groeien. In 2018 had meer dan de helft van de volwassenen overgewicht. Ook het aantal jongeren dat te zwaar is, is toegenomen. Sociale uitsluiting, vooroordelen, fysieke beperkingen en een negatief zelfbeeld: het zijn allemaal gevolgen waar mensen met overgewicht onder gebukt kunnen gaan en toch slinkt het aantal gevallen in Nederland niet. Twaalf procent van de kinderen in Nederland was in 2018 te zwaar, blijkt uit cijfers van het Centraal Bureau voor de Statistiek (CBS). Dat is drie procent meer dan acht jaar geleden. In tegenstelling tot de landelijke trend is het aantal kinderen met overgewicht in Amsterdam juist afgenomen. Sinds 2012 is het aandeel te zware Amsterdamse kinderen tussen de nul en achttien jaar van 21 naar 18,5 procent geslonken. Van de jongvolwassenen tussen de 18 en 25 jaar was landelijk gezien een kwart te zwaar, terwijl ruim 30 procent aangaf tevreden te zijn over haar of zijn gewicht. \"Dat is opmerkelijk,\" zegt socioloog Tanja Traag, werkzaam bij het CBS. \"Hoe zwaarder mensen zijn, hoe minder tevreden ze zijn over hun gewicht. Maar het aantal mensen die zeggen blij te zijn met hun gewicht, ook als ze obesitas of zelfs morbide obesitas, is te groot om te verwaarlozen.\" De vraag wanneer iemand tevreden is, is nog niet beantwoord, voegt de socioloog eraan toe. \"Daar heeft het CBS geen onderzoek naar gedaan. We weten niet of die dertig procent zichzelf perfect vindt, mooi of zichzelf slechts accepteert.\" Stigmatiserend overgewicht Hoewel het aantal Amsterdamse kinderen met overgewicht slinkt, is nog altijd een op de vijf minderjarigen te zwaar. De gemeente Amsterdam intervenieert daarom al zes jaar actief met het meerjarenprogramma Aanpak Gezond Gewicht (AAGG). Want 'te zwaar zijn kan ernstige gevolgen hebben voor de fysieke en geestelijke gezondheid van kinderen', zegt een woordvoerder van het AAGG. \"Volwassenen, maar ook kinderen met overgewicht worden nog altijd gestigmatiseerd. Dat voelen ze zelf ook. Ze hebben eerder het gevoel dat ze dik, lelijk of lui zijn. Het vervelende is dat hun negatieve zelfbeeld weer leidt tot ongezondere keuzes. Ze besluiten bijvoorbeeld niet naar buiten te gaan omdat ze ervan uit gaan dat ze hun vrienden niet kunnen bijbenen met voetballen. Ze komen in een vicieuze cirkel terecht van minder bewegen, meer eten en nog meer aankomen.\" Bij de aanpak van de gemeente Amsterdam is iedereen die ook maar enigszins een rol speelt in het leven van een kind medeverantwoordelijk voor hun gezondheid gemaakt. \"Van de leraar en de ouders tot de mensen die de stad inrichten en de voedselindustrie. We geloven erin dat er voor een gezonde levensstijl allereerst intrinsieke motivatie nodig is, maar al die andere factoren zijn net zo belangrijk,\" aldus de AAGG-woordvoerder.", "published_at": "2019-04-10"}
{"id": 10803262, "title": "Hema zet bakkers in etalage", "text": "Hema is op zoek naar een koper voor zijn bakkerijen. Het bedrijf wil zich concentreren op zijn warenhuizen, waar de consumentenomzet vorig jaar daalde. Het warenhuis heeft zeven bakkerijen in het land, waaronder in Amsterdam en Almere. Er wordt vooral gebak - waaronder de vermaarde roze Hematompoucen - gemaakt. De verkoop maakt deel uit van de saneringsplannen van de nieuwe Hema-eigenaar, Marcel Boekhoorn. Eerder werd al duidelijk dat Hema een aantal eigen vestigingen wil verkopen aan franchisehouders. Weliswaar steeg de totale omzet van Hema vorig jaar, maar de consumentenomzet die gemaakt werd in de warenhuizen daalde bijna 3 procent. Hema wijt dit aan het warme weer en de acties in Frankrijk. Vanwege de overname is Hema vorig jaar 232 miljoen euro in het rood terechtgekomen. Dat bedrag betreft vrijwel helemaal 'goodwill', die na de overname in één keer is afgeschreven. Anders was het verlies uitgekomen op 6,6 miljoen euro. Die goodwill stamt uit 2007, toen het bedrijf in handen kwam van investeerder Lion. Toen werden de moeilijk in euro's vatbare 'bezittingen' als de ijzersterke merknaam als bezit op de balans gezet. In de tussentijd zijn de boekhoudregels sterk veranderd, waardoor die goodwill vooral een last werd.", "published_at": "2019-04-10"}
{"id": 10803264, "title": "Justitie verbindt golf van Amsterdamse liquidaties", "text": "In een krachtige presentatie schetst justitie hoe in de Amsterdamse onderwereld de ene liquidatie tot de andere liquidatie leidde - inclusief de moord op onschuldige huisvader Stefan Regalo Eggermont in 2014. Dat de recherche rechtstreekse verbanden ziet tussen een mislukte aanslag, drie liquidaties en een mislukt moordplan eind 2013 en 2014, was bekend. Gisteren onderbouwden officieren van justitie Maaike van Kampen en Rolf Hagemeier die visie met een presentatie waartegen het voor de verdachten lastig vechten lijkt. Opnieuw staan leesbaar gemaakte tekstberichten uit de ooit zo goed versleutelde PGP-Blackberry's (Pretty Good Privacy) centraal. Het begint ermee dat Gwenette Martha, dan een kopstuk in het Amsterdamse milieu, op 27 december 2013 doelwit is van een mislukte aanslag in de Vaartstraat, Amsterdam-Zuid. Het wapen van zijn aanvaller 'klikt' (blokkeert). Roekeloos De dagen daarna wisselt Martha tekstjes met zijn getrouwen. 'We gaan er vol tegenaan nu.' 'Geen weg terug.' 'Ze hebben een grote fout gemaakt.' Martha's groepje raakt ervan overtuigd dat Amsterdamse criminelen, met 'die slang' en zijn broertje (twee bekende Amsterdamse criminelen) en een 'donkere jongen' in de hoofdrol, de vijand over hen informeren. De donkere Alex Gillis ('Aleki') wordt een zondebok. Uit met name onderlinge PGP-berichten en bewegingen van hun auto's destilleert justitie het beeld dat Martha en zijn neef Dennis M. een moordcommando op Gillis afsturen, bestaande uit Iliass K. ('Lip'), Gökhan C. en Iraniër Massod Amin Hosseini ('Jack Sparrow'). Iliass K. en Gökhan C. lijken Gillis te observeren, volgens de recherche schiet Hosseini hem op 20 februari 2014 dood in Zaandam. Daarna wil Hosseini zijn 'doekoe' (geld). Dan lijkt de groep Van Martha op jacht naar Gillis' neef Wensley Gillis ('Wensje'). 'Die flikker zit achter alles', 'Die hond moet weg', luiden de berichten. Door hem te vermoorden denkt het groepje 'ze ook wel pijn te doen'. Hij wordt geobserveerd, maar van een liquidatie komt het niet. Op 22 mei 2014 wordt Martha vermoord in Amstelveen. Daarna gaan de vruchteloze pogingen om 'Wensje' te pakken kort door, maar dan verlegt het groepje de aandacht naar een andere rivaal: Omar Lkhorf, broer van de in 2012 in de Staatsliedenbuurt geliquideerde Youssef Lkhorf. Omar Lkhorf rijdt in een zwarte Fiat Punto, zijn ouders wonen vlak bij de Conradstraat in Centrum-Oost. Als de onschuldige huisvader Stefan Regalo Eggermont in de nacht van 12 op 13 juli 2014 zijn blauwe Fiat Punto achter zijn huis in de Conradstraat parkeert, wordt hij doodgeschoten. Alles wijst erop dat Hosseini weer de schutter is. Hij lijkt roekeloos 'te zijn gaan rennen' en 'die tata' (blanke) te hebben doodgeschoten. 'Grote fout' In de presentatie is te zien dat Iliass K. en Dennis M. zich in de uren na de blunder eerst zorgen maken omdat Hosseini zijn PGP is verloren, maar dat ze later heel andere zorgen hebben. Hosseini ('Jack Sparrow') heeft de verkeerde doodgeschoten. 'Bro Jack heeft grote fout gemaakt serieus heel groot bro serieus bro serieus man is niet die man is niet die kenteken is niet die auto bro sanggggg ben gwn dood geschrokken.' Hosseini raakt uit de gratie, ook omdat men vermoedt dat hij het vijandige kamp informeert. Op 3 september 2014 wordt Hosseini zittend voorin een auto van achteren doodgeschoten. Het ziet er volgens de recherche naar uit dat hij is gepakt door iemand die hij vertrouwde en die bij hem achterin zat. Voor deze liquidatie heeft justitie Dennis M., Iliass K. en Gökhan C. in beeld, plus twee onbekenden. Hoewel de zaak pas volgend jaar zal dienen, of nog later, is nu al te voorspellen dat justitie de rechters gaat vragen alle onderzoeksbevindingen 'in onderling verband en samenhang te bezien' en alle verdachten als een moordcommando te zien dat op de ene na de andere rivaal joeg. Ook in deze zaak moeten sommige verdachten levenslang vrezen.", "published_at": "2019-04-10"}
{"id": 10803265, "title": "Demonstrante vond 'paf' wel grappig", "text": "Tegen de vrouw die tijdens een demonstratie in Amsterdam Thierry Baudet bedreigde, is een taakstraf geëist van 180 uur, waarvan 60 uur voorwaardelijk. Volgens het OM is de leus 'Als je Thierry dood wil, zeg dan paf' opruiing en bedreiging. De 21-jarige Mila van den B. uit Nijmegen toonde zich tijdens de zitting berouwvol. Natuurlijk wil ze niet dat Forum voor Democratieleider Baudet werkelijk wordt doodgeschoten, ze vond het gewoon wel een grappig liedje. Tijdens de antiracismedemonstratie op 23 maart had ze het een paar keer voorbij horen komen: 'Als je Thierry dood wil schieten, zeg dan paf'. De mensen die om haar heen liepen, links-radicale kameraden van de Anti-Fascistische Aktie, moesten erom lachen, en daarom riep zij het ook maar. De rechtbankvoorzitter vroeg meermaals aan Van den B. wat er nou zo grappig was aan dat liedje. \"Het is een serieuze vraag, met een 'humoreuze' conclusie,\" antwoordde de vrouw, die tijdens de demonstratie nog weelderig wit haar had en een sjaal voor haar gezicht droeg, maar in de rechtszaal een brunette bleek te zijn. \"Paf, dat is wat er in strips of in tekenfilms in rode letters in zo'n tekstwolk staat.\" Niet nagedacht Pas toen een verslaggever van het YouTubekanaal Up!Network NL haar tijdens de demonstratie aansprak op de leus, realiseerde ze zich wat ze eigenlijk riep. \"Toen schaamde ik mij wel een beetje,\" zei ze bedremmeld. Zo grappig was het eigenlijk niet, vond ze bij nader inzien. De link met de moord op Pim Fortuyn had ze helemaal niet gelegd. \"Toen hij werd vermoord was ik pas vier. Ik heb dat nooit bewust meegekregen.\" Inmiddels heeft ze spijt. Ze wilde helemaal niet dat Baudet iets wordt aangedaan. Hij is volgens haar 'een symptoom van racisme en xenofobie, maar niet de bron'. En ze vond het ook vervelend dat veel media-aandacht na de antiracismedemonstratie uitging naar haar liedje, en niet naar de duizenden mensen die door de binnenstad van Amsterdam liepen om een geluid te laten horen tegen racisme. De officier van justitie rekende het de demonstrant zwaar aan dat ze niet had nagedacht over wat ze riep. Het OM waardeert het dat de verdachte berouw toonde, maar vindt een taakstraf van 180 uur, waarvan 60 voorwaardelijk, toch passend. Over twee weken uitspraak.", "published_at": "2019-04-10"}
{"id": 10804592, "title": "'Een man die fit oogt, heeft betere carrièrekansen'. Plastisch chirurg Van der Meulen behandelt steeds meer mannen", "text": "De Nederlandse man wars van ijdelheid? Nou, nee hoor. Plastisch chirurg Jacques van der Meulen ziet steeds meer mannen op zijn spreekuur. Bijvoorbeeld vijftigplussers die niet voor jonge collega's willen onderdoen. Kijk op de site bij /video Plastisch chirurg Jacques van der Meulen vertelt waarom mannen bij hem langskomen. De facelift van mediamagnaat Silvio Berlusconi. Dat is volgens Jacques van der Meulen (52), plastisch chirurg bij Velthuis kliniek, nou een typisch voorbeeld van hoe het niet moet. ,,Berlusconi's gezicht ziet er weliswaar jonger uit, maar ook een stuk vrouwelijker, let maar eens op. De kaaklijn is minder hoekig, minder mannelijk. En, nee, het lijkt me niet dat zo'n machofiguur als Berlusconi dát beoogde, ha.'' Waarmee Van der Meulen, die zich in de loop van de jaren in cosmetische ingrepen voor mannen heeft gespecialiseerd, maar wil zeggen: wat werkt voor het ene geslacht, werkt niet altijd voor het andere. ,,Lange tijd werd helemaal niet nagedacht over de verschillen in het gezicht en dan kregen mannen zomaar dezelfde ooglift als vrouwen. Daardoor werd hun blik veel te open en kregen ze een kwetsbare uitstraling. Gelukkig hebben we daar inmiddels van geleerd.'' De behandelingen zullen, verwacht hij, verfijnder worden nu het aantal mannelijke klanten jaar na jaar stijgt. Het Velthuis-concern deed vorig jaar maar liefst 2300 ingrepen bij mannen; in 2008 waren dat er nog maar 700. ,,Bij mannen begint het taboe beetje bij beetje te verdwijnen. Hoe meer mannen openlijk vertellen over een ingreep, hoe lager de drempel voor anderen wordt.'' Mannen komen vaak om dezelfde reden als vrouwen: er jonger uitzien. ,,Ik krijg bijvoorbeeld mannen van middelbare leeftijd op het spreekuur die zich wat ongemakkelijk beginnen te voelen tussen jonge, hippe collega's. Die vinden het sec niet erg om ouder te worden, maar willen er niet moe en afgetobd en daardoor misschien wat minder capabel uitzien. Iemand die fit en uitgeslapen oogt, krijgt meer carrièremogelijkheden. Ja, daar is genoeg onderzoek over en dat is ook wat ik terughoor van mijn mannelijke klanten.'' Maar is dat dan eigenlijk niet heel erg, dat uiterlijk zo belangrijk is? ,,Je maakt maar één keer een eerste indruk en daarbij spelen je gezicht en je uitstraling nu eenmaal een grote rol. Niemand zal dat ontkennen, toch? Ik vind het zelf juist vreemd als mensen zo streng oordelen over cosmetische ingrepen. We vinden het toch volkomen normaal als iemand nette kleren koopt en naar de kapper gaat? Dat gaat ook allemaal over het uiterlijk. Wat overigens niet betekent dat ik geen grens trek. Alles wat heel onnatuurlijk is: vreselijk. De dikkelippentrend. Of zo'n Marijke Helwegen die helemaal strakgetrokken is. Ik probeer mensen er beter uit te laten zien zonder dat een ander ziet hoe.'' U zegt dat het taboe bij mannen slijt. Maar is het taboe bij hen niet nog altijd groter dan bij vrouwen? ,,Het heeft meer met karakter te maken dan met of iemand man of vrouw is. Hoe zelfverzekerder iemand is, hoe opener over plastische chirurgie. Dan is het: flikker op, ik doe dit gewoon.'' Op het internationale lijstje van ingrepen die mannen het meeste doen, staat de ooglift op één en het weghalen van borstvorming op twee. Dat tweede is wel verrassend, toch? ,,Ik denk dat zo'n driekwart van alle mensen weleens met zijn gewicht tobt, dus nee: het is niet zo vreemd dat mannen van 'borsten' af willen. Ikzelf voer de ingreep zo'n dertig keer per jaar uit. Die zit overigens niet in mijn top drie. Mijn top drie is de ooglift, neuscorrectie en facelift.'' Krijgt u weleens bizarre verzoeken? ,,Dat valt wel mee, maar toch ben ik best streng op wie ik wel en niet behandel. Ik ben erg gespitst op mensen met body dysmorphic disorder, mensen die een verkeerde perceptie van hun uiterlijk hebben. Die denken dat hun levensgeluk van een neusoperatie afhangt, terwijl hun neus helemaal niet uitzonderlijk is. Die mensen behandel ik niet. Die hebben psychologische hulp nodig.'' Kijkt u bij een verjaardagsfeestje altijd rond wat er nog te pimpen valt aan de mannen om u heen? ,,Nee joh. Ik kijk vooral of ze gezellig zijn, ha.'' Het valt me op dat u erg witte tanden heeft. Die zijn niet echt, toch? ,,Toch wel. Ik heb de goede tanden van mijn moeder geërfd. Ik heb zelf geen enkele ingreep gedaan. Het enige wat ik langzaamaan overweeg: een ooglift. Maar ik heb nog niet genoeg last om dat door te zetten.''", "published_at": "2019-04-11"}
{"id": 10804781, "title": "Pioniers klaar voor revolutie. Bewoners in vier Arnhemse wijken willen werk maken van de energietransitie", "text": "Heel Arnhem moet in 2050 van het gas af. Een aantal wijken loopt zich al warm voor de revolutie. ,,Ik hoop dat we op tijd zijn.\" In het clubhuis van tennisvereniging De Hoogkamp gaat het even niet over sliceballen en service-volleyspel, maar over radiatorboosters en woningisolatie. Hoogkamp Energie Arnhem, energiecoöperatie in oprichting, heeft deze week opnieuw een avond belegd voor wijkbewoners. Die moeten eens van het gas af. En daar zijn ze nu al mee bezig. Ooit stookte Nederland op turf, olie en steenkool. Het aardgas dat nadien kwam, moet nu wijken voor alternatieven waarmee wel je huis warm wordt, maar de aarde niet. De klimaatverandering moet een halt worden toegeroepen. In Arnhem geeft de gemeente daar richting aan. Voor veel mensen is de energietransitie nog een ver-van-mijn-bedshow. ,,Daarom werken wij eerst in een aantal wijken aan bewustwording en nemen we de tijd om een alternatief voor gas te kiezen\", zegt Marc van der Burgt, die het stadsbestuur adviseert over energie en duurzaamheid. De Hoogkamp is een van de Arnhemse wijken waar al wordt gepionierd, net als in het Spijkerkwartier, in Alteveer/Cranevelt en in Arnhem-West. ,,De daar actieve bewoners zetten we ook in om in andere wijken initiatieven van de grond te krijgen\", legt Van der Burgt uit. Die Arnhemse aanpak, die van samenwerking met burgers, wordt deze week tot voorbeeld gesteld op een internationale conferentie in Musis. In deze Arnhemse wijken regende het de afgelopen twee jaar al wijkavonden en organiseerden werkgroepen warmtecamerascans en blowerdoortesten, die zichtbaar maken uit welke kieren in je huis de warmte naar buiten lekt. ,,In onze wijk zie je nu geregeld een vrachtautootje van een isolatiebedrijf voor de deur van een huis staan\", zegt Herman Velvis, die op de Hoogkamp met enkele buurtgenoten voorop loopt. In Velvis' wijk hebben ze een alternatief voor gas bedacht: een wijkwarmtepomp met zonnepanelenweide, waarvan de in de zomer geoogste warmte kan worden opgeslagen voor gebruik in de winter. Duurzaam Craneveer is bezig met plannen voor het opwekken van zonne-energie voor de wijk, via panelen op een overkapping van een deel van de parkeerplaats van het Nederlands Openluchtmuseum. De vier wijken van de toekomst moeten een voorbeeld voor de hele stad zijn. Per wijk kunnen de oplossingen verschillen. Velvis: ,,Als op een paar honderd meter van een wijk industrie zit die nu gigajoules aan warmte loost, hoef je geen wijkwarmtepomp met zonneweide aan te leggen.\" Binnen enkele jaren wil Arnhem drie wijken aanwijzen die als eerste van het gas gaan. Dat zullen niet per se deze wijken van de toekomst zijn. Van der Burgt: ,,Het ligt voor de hand om te beginnen in de wijken waar zich een goede technische oplossing aandient die ook door andere betrokken partijen, zoals woningcorporaties, wordt gedragen.\" De pioniers gaan ondertussen door. Bij de Nederlanders die zich afvragen of het met de klimaatverandering wel zo'n vaart loopt, hoort Velvis niet. ,,Persoonlijk maak ik me wel zorgen. Van de week was in het nieuws dat het poolijs sneller smelt dan tot nog toe gedacht. Ik hoop dat we op tijd zijn. Ik vraag me af of het gevoel van urgentie voldoende bij iedereen is doorgedrongen.\"", "published_at": "2019-04-11"}
{"id": 10805514, "title": "Inspectie luidt noodklok, havo hét zorgenkindje. onderwijs onder de maat", "text": "Het gaat niet goed met de havo. Havisten blijven het vaakst zitten, het lukt veel leerlingen niet om binnen vijf jaar een diploma te halen. De Onderwijsinspectie stelt dat 'alle signalen op rood staan'. Eerst even wat cijfertjes op een rij. Vorig jaar bleef 12 procent van de havisten zitten. Vooral het aantal jongens dat met een havo-advies de basisschool verlaat en vijf jaar later een diploma heeft, is schrikbarend laag: 35 procent. Bij meiden geldt dat voor de helft. De Onderwijsinspectie beoordeelt havo-afdelingen twee keer zo vaak als zeer zwak of onvoldoende dan andere afdelingen op middelbare scholen. De havo ontpopt zich als zorgenkindje, zo blijkt uit de Staat van het Onderwijs, het jaarlijkse rapport van de Onderwijsinspectie, dat gisteren is gepresenteerd. Maar wat is er gaande in die klassen waar toch ruim 166.000 scholieren zitten? De havo-klassen zijn 'uitdagend' om les aan te geven, zegt Hariët Pinkster, directeur toezicht voor het voortgezet onderwijs bij de inspectie. Inspecteurs zien regelmatig leerlingen onderuit hangen in hun stoel. Ook zijn havisten vaak moeilijker te motiveren, vooral jongens. ,,Als inspecteurs zien we een verschil met bijvoorbeeld een vwo-klas. Daar draaien de lessen gewoon door als we binnenstappen. Maar in veel havo-klassen is het heel gezellig en willen de leerlingen vooral lol hebben. Die vragen ons gelijk wat we in hun klas doen\", beschrijft Pinkster. Het vmbo heeft het imago van lastige klassen, maar Pinkster schudt haar hoofd: die havo-klassen zijn pittiger. Docenten hebben juist bij die groepen vaak moeite om orde te houden. Het heeft er alles mee te maken dat op de havo een mengelmoes van kinderen zit. Er zijn scholieren die met de hakken over de sloot een havo-advies hebben gekregen, maar ook vwo'ers die het niet hebben gered. En dan komen er in de bovenbouw nog de zogenoemde stapelaars bij: de leerlingen die vmbo-t hebben gedaan en door willen leren. Dat zijn er met 15 procent relatief veel. Pinkster: ,,Dé havist bestaat niet. Als docent moet je goed kunnen differentiëren om die leerlingen er allemaal bij te houden.\" Dat is echter lastig op een middelbare school waar leraren soms wel tweehonderd verschillende kinderen in hun klassen hebben. Karakter De Onderwijsinspectie constateert dat de lesmethoden vaak niet bij de gevarieerde groepen aansluiten. De scholieren zelf merken dat ook. Het ontbreekt de havo aan karakter, zegt Jordy Klaassen, voorzitter van het Landelijk Aktie Komitee Scholieren (Laks). ,,Het is een beetje vwo-min en vmbo-t-plus\", beschrijft hij. De scholier haalde zelf vorig jaar zijn havo-diploma. Het viel hem op dat hij als havist net iets minder theorie kreeg dan op het vwo. Maar hoewel de havo hem moest voorbereiden op het beroepsgerichte hbo, kwam er geen praktijkles aan te pas. Juist veel vmbo'ers zijn meer praktisch ingesteld. ,,Er moet meer een combinatie komen tussen theorie en praktijk. Dan krijgt de havo veel meer een eigen karakter\", vindt Klaassen. De havo is altijd al zo'n tussenopleiding geweest die minder presteerde. ,,Probeer in het buitenland maar eens uit te leggen wat we op de havo precies doen. Nou, daar heb je wel even de tijd voor nodig\", illustreert Paul Rosenmöller, voorzitter van de VO-raad. Vooral 4havo staat al jaren te boek als zorgenkind. In dat leerjaar blijven de meeste scholieren zitten en is de diversiteit in de klassen het grootst, omdat daar de geslaagde vmbo'ers instromen. In al die jaren is het klaarblijkelijk niet gelukt de complexe code te kraken. Daarom luidt de Onderwijsinspectie nú de noodklok: 'alle signalen staan op rood'. Sinds het schooladvies van de groep 8-leerkracht leidend is, gaan meer kinderen naar de havo. Veel ouders zien hun kinderen het liefst niet naar het vmbo gaan. Dat betekent dat er meer leerlingen op de havo komen die dat maar net aankunnen. Bovendien daalt het aantal leerlingen dat binnen de gewenste tijd een diploma haalt (vijf jaar op de havo) harder dan op vmbo of vwo. Ook op het hbo, de meest logische vervolgopleiding voor geslaagde havisten, gaat het niet goed. Nog steeds vallen veel eerstejaars hbo'ers uit of switchen ze van studie. Nog geen 50 procent van de hbo'ers heeft na vijf jaar een bacheloropleiding afgerond. Repareren De Onderwijsinspectie gaat dit jaar vervolgonderzoek doen. Want bereidt de havo nog wel goed genoeg voor op een hbo-opleiding? En waarom kost het havisten meer moeite om zich staande te houden tijdens een studie? ,,Dat moeten we repareren\", stelt Pinkster. Toch ziet minister Arie Slob (Onderwijs) voorzichtige eerste stappen in de goede richting. Op sommige havo-afdelingen zijn bijvoorbeeld al praktische vakken toegevoegd. Er zijn zelfs scholen die de leerlingen vier dagen per week 'gewoon' lesgeven en één dag een eigen bedrijf laten opzetten. ,,We moeten goed kijken naar wat onze havisten krijgen aangeboden. Als ze boven of onder hun niveau moeten werken of alleen maar theoretische lessen krijgen terwijl ze praktisch zijn ingesteld, is dat niet goed voor de motivatie\", stelt Slob. En ja, scholier Klaassen denkt dat er op het gebied van motivatie nog een wereld te winnen valt. ,,Ook in mijn klas vonden veel leerlingen veel dingen buiten school leuker dan leren.\" Maar er is hoop, vindt deze havist. ,,Er komen hele goede leerlingen van de havo.\" Hij lacht. ,,Oh, dat is een beetje gek om over mezelf te zeggen.\"", "published_at": "2019-04-11"}
{"id": 10805526, "title": "Race tegen klok om JSF. Japan wil vliegtuigwrak op de oceaanbodem uit handen houden van rivalen", "text": "Japan is bezig met een snelle actie om zijn F-35 te vinden die dinsdag neerstortte in zee. Het is niet ondenkbaar dat aartsrivaal China dat ook probeert. Inzet: de geheimen van 's werelds modernste jachtvliegtuig. Met acht schepen en zeven vliegtuigen zet Japan alles op alles om het toestel te lokaliseren dat rond half elf dinsdagavond van de radar verdween. Zelfs de Amerikanen helpen mee om hun paradepaardje te vinden dat op een diepte van 1500 meter in zee ligt. Het toestel stortte neer ten noordoosten van Japan. Het toestel was samen met nog drie F-35's net een half uur in de lucht voor een training toen de piloot bekendmaakte dat hij de missie wilde afbreken. Daarna werd volgens het Japanse ministerie van Defensie niets meer van hem vernomen. Ook de drie andere piloten hebben niet kunnen zien wat er gebeurde, omdat zij op grote afstand vlogen en het al donker was. De gecrashte JSF was een jaar oud, maar pas eind vorig maand operationeel. Het is precies hetzelfde type dat Nederland afgelopen januari officieel in gebruik nam in Texas. Eind dit jaar komen de eerste toestellen naar vliegbasis Leeuwarden. Staartstukken Tot nog toe zijn van het Japanse toestel twee staartstukken gevonden, maar van de andere wrakstukken ontbreekt nog elk spoor. Dat de Japanners alles doen om ook die onderdelen boven water te krijgen, is niet zonder reden. Het moet ze helpen om duidelijk te krijgen wat er nu precies misging, maar het moet ook voorkomen dat aartsrivalen China en Rusland belangrijke onderdelen in handen krijgen. Want dat deze twee landen daar nu ook naar op zoek zijn, staat voor Ronald Sandee, oud-medewerker van de militaire geheime dienst, wel vast. Niet eerder kregen de Russen en Chinezen zo'n buitenkansje. Vorig jaar ging er ook een F-35 naar de grond, maar dat was in de Amerikaanse woestijn. Nu is het in zee. ,,Ze gaan zeker kijken met onderzeeërs'', zegt Sandee. ,,En het is nu extra interessant, omdat het hier om een nog vrij nieuw toestel gaat. Veel mensen gaan ervan uit dat China alle belangrijke informatie over de JSF al heeft bemachtigd. Dat kan zo zijn, maar dan nog blijft het interessant echte onderdelen in handen te krijgen om te controleren of het klopt wat op papier staat.'' Onderdelen zijn bovendien bruikbaar om technische hoogstandjes verder te kunnen ontrafelen en daar een antwoord op te vinden. Bijvoorbeeld de hoge wendbaarheid van het toestel. Of het nagenoeg onzichtbaar zijn voor radar. ,,Daar kunnen ze dan een antwoord op verzinnen. En als ze erin slagen om softwarecodes van instrumenten te kraken, kan dat zeer grote consequenties hebben. Bijvoorbeeld als ze erachter komen met welke codes de Amerikanen vrienden van vijanden onderscheiden.'' Dat China en Rusland zijn geïnteresseerd in het bemachtigen van echte toestellen, bleek al eens eerder in 1999. Toen kregen ze een neergehaalde Amerikaanse F-117 boven Servië in handen en keerden die binnenste buiten. Dit was het eerste toestel dat dankzij het hoekige ontwerp en de speciale coating nagenoeg onzichtbaar was voor radar. Oud-kapitein-ter-zee John Weyne verwacht, net als Sandee, dat de Russen en Chinezen zeker geïnteresseerd zullen zijn in onderdelen van de JSF. ,,Alles wat ze in handen kunnen krijgen, kan de waarde van de inlichtingen die ze al hadden groter maken, zeker als wordt bevestigd wat ze al wisten.'' Maar het daadwerkelijk bemachtigen van onderdelen is het grootste probleem. Volgens Weyne is dat op dit moment vrijwel onmogelijk. Japan en Amerika zullen er alles aan doen om dat gebied goed te beveiligen. Elk Chinees of Russisch schip op die plek valt daardoor direct op. Met een onderzeeboot kunnen ze wel ongezien het gebied in. Maar de brokstukken liggen te diep om met bijvoorbeeld duikers spullen weg te halen. Alleen onbemande systemen kunnen naar 1500 meter diepte en met die apparaten is het niet mogelijk om wrakstukken te bergen. ,,Ze zouden er wel opnames van kunnen maken, maar daar zie ik het nut niet zo van in. Er zijn genoeg andere gelegenheden waarbij ze dat kunnen doen en met beter licht. Ik kan me wel voorstellen dat het interessant is om de positie van brokstukken vast te leggen. Als de Amerikanen en Japanners daar eenmaal weg zijn, zouden ze in een andere geheime operatie alsnog kunnen gaan kijken of er nog iets valt te halen.'' Crashsite Hoewel er op dit moment weinig valt te bemachtigen, vermoedt Weyne toch dat China en Rusland onderzeeboten naar de crashsite zullen sturen als dat enigszins mogelijk is. Volgens hem kan het heel waardevol zijn om nu in de buurt van de bergingsoperatie te zijn, maar om een heel andere reden. ,,De Amerikanen en Japanners zijn nu waarschijnlijk heel druk met elkaar aan het communiceren. Het kan interessant zijn te achterhalen hoe dat precies gaat.'' Ook militair historicus Christ Klep verwacht dat de Russen en Chinezen hun energie niet zullen verspillen aan het bergen van brokstukken in de oceaan. Ook hij vermoedt dat het bergen ervan op dit moment niet uitvoerbaar is. Maar hij denkt dat China en Rusland er ook niet zoveel aan zullen hebben. ,,Als het ze al lukt, zullen ze best een paar interessante lessen kunnen trekken uit onderdelen die ze uit elkaar hebben kunnen halen. Maar daarmee kunnen ze het nog niet nabouwen en dat willen ze ook helemaal niet. Ze zijn veel meer geïnteresseerd in informatie hoe die toestellen met elkaar samenwerken. In welke formaties ze vliegen. Hoe ze aanvallen. Die informatie ligt niet op de bodem van de zee.\"", "published_at": "2019-04-11"}
{"id": 10806580, "title": "Rugzakje. Column Thomas verbogt", "text": "Zaterdagavond speelde ik een rol op een bonte literaire avond, veel publiek, levendige sfeer. In de pauze sta ik met een van de organisatoren te praten als ik een man met een luier om zie. Hij drinkt een pilsje. Jaar of 40. Blote benen, witte sokken, witte gymschoenen en een geel T-shirt. En een rugzakje om. Maar het is vooral die luier. Ik denk aan een vrijgezellenavond, evenementen die niet het beste in ons losmaken. Een vrouw in gewone kleren vergezelt hem. Ik schrijf nu wel gewone kleren, maar wat zijn dat, gewone kleren? Ze heeft geen luier om, in ieder geval niet zichtbaar. De organisatrice met wie ik in gesprek ben, ziet mijn verbazing en zegt: ,,Hij is vaak hier.\" Ik vraag: ,,Vaker in luier?\" De vrouw knikt: ,,Altijd. Dat vindt hij leuk. Of prettig.\" Voor de zekerheid vraag ik of het grappig bedoeld is. Nee, dat is het niet: de man hecht eraan zo door het openbare leven te gaan. Nee, heeft ook niets met incontinentie maken. Ik wil zeggen dat ik het raar vind, maar dat zeg ik niet. Iedereen moet zulke dingen zelf weten, als het me maar niet stoort. Stoort het me? Nee, niet zo dat ik er last van heb. Maar ja, ik vind het zo raar dat het me toch wel weer een beetje stoort. Ik heb de neiging te denken: doe normaal, alsjeblieft. Dat heb ik natuurlijk niet te denken, ik moet me er niet mee bemoeien, ook niet in gedachten. De man met de luier om is in gesprek met andere bezoekers van de literaire avond. Hij heeft een boek uit zijn rugzakje gepakt en dat opengeslagen. Als hij mij aanspreekt, doe ik dan net alsof die luier er niet is? Of moet je er iets over vragen? Hij spreekt me niet aan. Als ik even later op het podium sta, denk ik sterk aan zijn aanwezigheid.", "published_at": "2019-04-11"}
{"id": 10806586, "title": "Patiënt moet baas zijn over medisch dossier", "text": "Patiënten moeten baas zijn van hun medische gegevens, vinden patiënten-, artsenorganisaties en politici. Het ministerie van Volksgezondheid onderzoekt de mogelijkheden van een in de wet vastgelegd 'patiëntgeheim'. Nu steeds meer medische informatie van Nederlanders via allerlei zorgsystemen en health-apps wordt opgeslagen en techreuzen als Google en Apple hun blik ook op de zorg richten, moet er snel een wet komen die het 'patiëntgeheim' garandeert. Minister Bruno Bruins komt voor de zomer met een uitgewerkt oordeel over het patiëntgeheim. Daarnaast willen ziekenhuizen en politici ook een rem op commercieel gebruik van medische data. Ziekenhuizen moeten voor meer dan honderd ziektes en aandoeningen de kwaliteit van de zorg verplicht registreren, maar besteden de administratieve romsplomp vaak uit aan bedrijven. Wat er vervolgens mee gebeurt, blijft voor patiënten meestal schimmig. P8", "published_at": "2019-04-11"}
{"id": 10806590, "title": "Eten en ontspannen na shoppen bij de Ikea", "text": "Duiven heeft al de Ikea als grote publiekstrekker en daar komt in de nabije toekomst een groot horeca- en recreatiecentrum langs de A12 bij. In 2021 moet het nieuwe complex met vijf tot negen horecagelegenheden en voorzieningen zoals een bowlingbaan en klimmuur er staan. Het bedrijf Ten Brinke Slot projectontwikkeling uit Varsseveld denkt volgend jaar te beginnen met de bouw van de nieuwe publiekstrekker. Het complex met de naam Fresh & Fast, bestaat straks uit vijf tot negen horecagelegenheden plus recreatieve voorzieningen. De ontwikkelaar denkt aan een klimmuur, bowlingbanen, trampolines of een binnenspeeltuin. Op die manier kunnen bezoekers van onder meer Ikea, Makro, Intratuin en Mediamarkt tussen het shoppen door of na een lange winkeldag kiezen uit verschillende zaken om een hapje te eten of te ontspannen. ,,Dit plan sluit aan bij de marktbehoeften'', zegt ontwikkelaar Erwin Slot. ,,De consument wil wat te kiezen hebben. Het eten moet vers zijn en snel. Met minder neemt de consument geen genoegen.\" De gemeenteraad van Duiven moet nog goedkeuring geven aan het plan voor Fresh & Fast. Als die er is, kan het horeca- en recreatiecentrum straks een paar honderd banen opleveren, verwacht Slot. ,,Afhankelijk van de bedrijven die er komen. Dat kunnen lokale ondernemers, bekende ketens of een pannenkoekenrestaurant zijn. Als ze maar een vernieuwend concept kunnen bieden. Aan een traditionele broodjeszaak heeft de consument tegenwoordig steeds minder behoefte, weten we uit onderzoek.\" Onderzoek wees bovendien uit dat de bezoekers van de Duivense bedrijventerrein niet alleen uit de regio Arnhem en Nijmegen afkomstig zijn. ,,Uit heel Nederland komen ze naar Duiven. Er komen ongetwijfeld ook veel klanten uit Duitsland. Maar dat kunnen we niet herleiden op basis van datagegevens van mobile telefoons\", zegt Slot. Nu al trekt het Duivense bedrijventerrein 4,8 miljoen bezoekers per jaar. Bouwmarkt Hornbach en woonwinkel Loods5 bouwen er momenteel een nieuwe vestiging. Als die vestigingen open zijn, stijgt het bezoekersaantal van het bedrijventerrein naar 6 of 7 miljoen per jaar. ,,Die mensen zijn een dagje uit\", weet Slot. ,,Ze gaan op pad voor grote aankopen. Als er geen horecagelegenheden zijn, maken ze rechtsomkeert.\" Impact Retaildeskundige Cor Molenaar spreekt van een kansrijk concept. Hij benadrukt dat langs de A12 op een afstand van minder dan 10 kilometer vanaf 2021 twee belangrijke winkelgebieden in de regio liggen: Nieuwgraaf in Duiven en de Fashion Outlet Zevenaar. ,,En daartussen haakt straks de A15 aan op de A12. Die nieuwe snelweg zorgt voor een grote toevoer. De impact daarvan moet je niet onderschatten.\"", "published_at": "2019-04-11"}
{"id": 10806591, "title": "Moeder van Lili en Howick kan geen woorden vinden. Armeense asielkinderen uit Wijchen blij met aanstaande gezinshereniging", "text": "Armina Hambartsjumian, de moeder van de Armeense asielkinderen Lili en Howick mag terug naar Nederland. Eindelijk, juicht zij zelf. Een uitwas van het Nederlandse asielbeleid, stelt tegenstander PVV. Hambartsjumian kan het nieuws nauwelijks bevatten, vertelt ze aan de telefoon vanuit de Armeense hoofdstad Jerevan. ,,Het is niet te verwoorden. Ik mag eindelijk weer naar mijn kinderen.\" De Immigratie- en Naturalisatiedienst (IND) heeft haar aanvraag voor gezinshereniging ingewilligd. Dat houdt in dat ze binnen een maand naar Nederland zal komen. Daarmee lijkt voor het gezin een asielsaga van jaren, die vorig jaar tot flinke spanning in het kabinet leidde, alsnog een gelukkig einde te krijgen. Hambartsjumian en haar kinderen, die in Wijchen op school zitten, zouden in de zomer van 2017 Nederland worden uitgezet omdat ze volgens de IND geen recht meer hadden op verblijf hier. Het gezin was sinds 2008 in Nederland, Lili en Howick waren toen 2 en 3 jaar oud. De moeder liet haar kinderen onderduiken en werd zelf wel op een vlucht naar Armenië gezet. Vorig jaar herfst wilde de overheid ook Lili en Howick uitzetten, maar in de nacht voordat dat zou gebeuren, liepen de kinderen weg van het adres waar ze op dat moment verbleven. Omdat de kinderen urenlang zoek waren en staatssecretaris Mark Harbers (Asiel, VVD) vreesde voor hun veiligheid, gebruikte hij op het allerlaatste moment zijn discretionaire bevoegdheid: de twee tieners kregen alsnog een verblijfsvergunning. Daar was ook grote druk van coalitiegenoten D66 en ChristenUnie voor nodig. Later diende het gezin een verzoek tot gezinshereniging in, waardoor moeder Armina nu terug mag. ,,Ik heb Howick meteen gebeld. Hij was net uit school. Hij is zo blij. En Lili heb ik even later gesproken toen ze pauze had op school. Ze wilde het uitschreeuwen van blijdschap.\" De exacte datum van de terugkeer is nog niet bekend. Waar Hambartsjumian en haar kinderen zich gaan vestigen is ook nog niet bekend. ,,Er moet nog heel veel geregeld worden.\" Er is geen overleg vooraf geweest tussen de IND en Wijchen, de gemeente waar de kinderen wonen. ,,Ik ben blij voor de kinderen. De moeder is uiteraard ook zeer welkom om in Wijchen te komen wonen'', zegt de Wijchense wethouder Nick Derks. In Amersfoort, waar Lili en Howick lang woonden, reageren vrienden van de tieners uitgelaten op het nieuws. Harald, een van Howicks beste vrienden: ,,Tijd voor feest en taart. Ik heb al even met Howick geappt en hij was heel erg blij.\" Dat geldt ook voor Lili. ,,Sinds mijn moeder weg is, lijkt het alsof mijn leven stilstaat. Ik heb geen zin om dingen te doen die ik wel deed toen mijn moeder er nog was. Ik ben erg opgelucht dat het goedkomt'', vertelde ze gisteren aan het Jeugdjournaal. In politiek Den Haag zijn de reacties niet alleen juichend. De PVV is verbijsterd over het besluit. ,,Wij vinden dat het hele gezin nooit een verblijfsvergunning had moeten krijgen'', zegt Kamerlid Sietse Fritsma. ,,De terugkeer van deze moeder is het gevolg van de fout die de staatssecretaris heeft gemaakt door toch om te gaan voor de asielindustrie. Geen enkel gezin gaat nu meer weg, ook door de uitbreiding van het kinderpardon, terwijl er steeds nieuwe grensgevallen bijkomen.''", "published_at": "2019-04-11"}
{"id": 10804013, "title": "Lezersbrieven", "text": "Stuur uw mening naar brieven Deze krant gebruikt uw persoonsgegevens. Voor meer informatie, zie ons privacystatement PROEFDIEREN En hoe gaat het met de kip Dolly en het varken Bolly? 'Hond en kat vaker ingezet als proefdier' (AD 10-4). Molly heeft als gered proefdier mooi de voorpagina gehaald. De nieuwe baasjes moeten uitleggen dat dit nog steeds gebeurt in Nederland. Ik stel voor dat we dan ook Dolly de kip en Bolly het varken een plekje geven op de voorpagina. Immers, wat maakt het voor deze hond zieliger dan voor alle kippen en varkens die nooit het daglicht zien en richting slachthuis gaan? Dat gebeurt óók nog steeds in Nederland. Van een beetje hypocrisie is in dit artikel wel sprake. Marcel Mulder, Nieuwlande. BEDREIGING Eindelijk gaat ze werken 'Werkstraf geeïst voor 'paf'-bedreiging' (AD 10-4). De linkse activiste Mila van den B. gaat, als het aan justitie ligt, iets doen wat ze waarschijnlijk nog nooit gedaan heeft: werken. Hopelijk zal ze dan iets nuttigs bijdragen aan de maatschappij in plaats van gemaskerd met zonnebril stoere teksten de wereld in te schreeuwen. En beseft ze nu dat je moet werken voor je geld en niet passief in een krakersbolwerk moet rondhangen en parasiteren op een uitkering, opgebracht door de maatschappij die ze zo verafschuwt. Het kan nooit kwaad om zulke figuren wat discipline en regelmaat bij te brengen. K. Schipper, Oud-Beijerland. STEUN FC TWENTE Dit is ongetwijfeld weer niet de laatste storting 'Reddingsboei voor FC Twente' (AD.nl 9-4). Zijn ze helemaal doorgedraaid in Enschede? Nu gaat de gemeente weer gemeenschapsgeld in FC Twente steken, maar dan moet de club wel beloven dat ze 2000 kaartjes ter beschikking stelt voor supporters met weinig geld. Hoe belachelijk is dit? Wie komen daar dan voor in aanmerking? Ze moeten ook beloven dat ze het trainingscomplex verplaatsen van Hengelo naar Enschede, sowieso belachelijk dat dit niet al zo is. Als u nu denkt: wat fijn voor FC Twente dat ze lekker kunnen doorvoetballen, bedenk dan dat er nog een schuld overblijft van zo'n 30 miljoen. Dus volgend jaar maar weer wat lappen. Albert Wuring, Soest. DIERENTUIN GAZA Geweldig wat deze club doet voor wilde dieren 'Wilde dieren geëvacueerd uit Gaza' (AD 9-4). AD, bedankt dat jullie deze foto's geplaatst hebben. Dierenwelzijnsorganisatie Four Paws (Vier Voeters) doet zo veel geweldig werk, wat dieren betreft. Dierenleed door oorlogen en andere rampen wordt vaak vergeten. Aan mensen in zulke omstandigheden schenken we gelukkig veel aandacht. Zelf ben ik al jaren lid van deze Vier Voetersclub. Ik roep iedereen op dit te steunen. Cocky Duym, Schiedam. VACCINATIEPLICHT Maak voort, de Stint was ook heel snel verdwenen 'Kabinet: onderzoek naar vaccinatieplicht' (AD 10-4). In een tijdperk van zorgen over veiligheid op scholen, sportclubs en crèches zijn er toch ouders die hun kroost niet inenten tegen kinderziektes en zo andermans kinderen blootstellen aan medische gevaren. Aan het kabinet de taak op te treden en via een wet met een verplichting te komen. Geef weigerouders een boete en laat ze opdraaien voor de medische gevolgkosten en de schade en ongemakken bij derden. En dat moet snel kunnen. De Stint was immers ook in een mum van tijd van de weg gehaald. Ton van Zoeren, Soest. stortfout Zij toont geen enkel besef wat gemeenschapsgeld is 'Marischka betaalt snel schulden af met stortfoutje van 35.000 euro' (AD 9-4). Vreemd dat mevrouw Borgmeijer geen enkel besef heeft van mijn en dijn. Ze denkt nu 'recht te hebben' op een zeer grote som gemeenschapsgeld en blijft vervolgens hangen in de slachtofferrol. Het moet niet gekker worden! P. Janssen, Westland. STRIJD LIBIË Nieuw strijdperk betekent ook nieuwe vluchtelingen 'Haftar rukt op naar Tripoli' (AD 9-4). Khalifa Haftar eist de macht op in Libië omdat hij vindt dat hij als enige het centraal gezag kan herstellen. De oude strijdmakker van dictator Moammar Khaddafi heeft jarenlang in de VS gewoond en zich voorbereid om in 2011 terug te keren en Khaddafi uit het zadel te lichten. Met alle gevolgen van dien. Vanuit zijn machtsbasis in Oost-Libië vindt hij dat de tijd rijp is om op heel Libië zijn stempel te gaan drukken. Dat dit ten koste gaat van levens van burgers en duizenden vluchtelingen, zal deze nieuwe dictator weinig boeien. En zo ligt er misschien weer een burgeroorlog in het verschiet. Europa kan zich dan op gaan maken voor een nieuwe stroom vluchtelingen over de Middellandse Zee, want de overeenkomst van Libië met de EU om deze vluchtelingenstroom te beteugelen is dan niet veel meer waard. Guda Bes-Foeth, Assendelft.", "published_at": "2019-04-11"}
{"id": 10804015, "title": "Onderwijs schiet door. COMMENTAAR", "text": "Het jaarlijkse rapport van de Onderwijsinspectie over de staat van ons onderwijs maakt niet vrolijk. Al eerder was bekend dat minder leerlingen goed presteren in Nederlands en rekenen en er grote verschillen zijn tussen scholen. De inspectie waarschuwt ervoor dat die problemen groter worden door het lerarentekort. Zo kiezen leraren vaker voor een school met weinig probleemleerlingen, waardoor bijvoorbeeld zwarte scholen het nog lastiger krijgen om fatsoenlijk onderwijs te geven. Het is geen grote poel van ellende op onze scholen. In vergelijking met andere landen staat ons onderwijs nog steeds hoog aangeschreven. Leerlingen en studenten halen steeds vaker een diploma op een hoger niveau, constateert de inspectie. Vooral leerlingen met een migratieachtergrond lopen hun achterstand in. Maar verder schetst de inspectie een somber beeld. Niet alleen het lerarentekort is een probleem, ook de segregatie op scholen. De samenleving is erbij gebaat als bevolkingsgroepen niet langs elkaar heen leven. Helaas begint segregatie vaak al op jonge leeftijd doordat kinderen van succesvollere ouders vaak op dezelfde scholen terechtkomen, waardoor leerlingen die meer hulp nodig hebben ook vaker bij elkaar terechtkomen. Zo constateert de inspectie een wildgroei aan allerlei nieuwe onderwijsvormen, zoals technasia en cultuurprofielscholen. Volgens de inspectie is niet aangetoond dat dit ook leidt tot beter onderwijs. Daarentegen leidt het wel tot meer segregatie. Want leerlingen van categoriale gymnasia, montessori-, jenaplan- en vrije scholen hebben gemiddeld hoger opgeleide ouders dan het landelijk gemiddelde. Vrije scholen hebben minder leerlingen van niet-westerse origine, terwijl die groep weer vaker op het daltononderwijs terechtkomt. Kabinet en Tweede Kamer moeten aan de slag met dit rapport. Niet alleen moet alles uit de kast worden gehaald om het lerarentekort op te lossen, ook moet de discussie worden gevoerd of de onderwijsvrijheid niet is doorgeschoten - zoals de Onderwijsinspectie ook suggereert. Nu is onderwijsvrijheid nog een heilig huisje waar niemand aan mag komen. De vrijheid een eigen school te stichten hoeft ook niet overboord. Maar als al die vrije scholen en andere nieuwe initiatieven leiden tot meer tweedeling, moet die vrijheid wel aan banden worden gelegd.", "published_at": "2019-04-11"}
{"id": 10804016, "title": "'Leuke lessen' zijn goed voor leraar én kinderen. OPINIE", "text": "Scholen zetten extra geld van het rijk om de werkdruk in het onderwijs aan te pakken, vooral in voor ict en extra personeel. Dave Ensberg-Kleijkers vindt dat werk- en leerplezier te weinig aandacht krijgen. De werkdruk in het basisonderwijs is te hoog. Vandaar dat het kabinet extra geld investeert. In de praktijk blijkt dat basisscholen dat extra geld vooral inzetten voor extra personeel en soms ook aan meer of betere ict. Dat is goed voor de korte termijn, maar op lange termijn onvoldoende om de werkdruk structureel te verminderen. Zoals het verminderen van de werkdruk in het basisonderwijs nu gebeurt, mis ik aandacht voor de mens achter de leerkracht. Werken in het onderwijs is namelijk mensenwerk. En werkdruk is niet alleen een objectief feit, maar ook een vorm van subjectieve beleving. Emotioneel in balans Mensen die zowel rationeel als emotioneel in balans zijn, zijn beter in staat om met een hoge werkdruk om te gaan. Een dergelijke balans wordt soms gestimuleerd door leerkrachten te ondersteunen bij het vinden van rust in zichzelf via mindfulness en yoga of via actieve coaching en begeleiding. Of door het beter stellen van prioriteiten en het optimaliseren van de balans tussen werk en privé door een effectieve inzet van wat in jargon heet: 'duurzame inzetbaarheid'. Dit alles naast professionalisering en bijscholing. Een andere manier om de werkdruk aan te pakken is het verbeteren van de interactie tussen leraar en leerling. Een les verloopt voor een leraar 'makkelijker' als leerlingen actief en enthousiast meedoen, zelfstandig aan het werk zijn en elkaar helpen. Leraren die dat ideaal van een 'leuke les' weten te bereiken, ervaren minder werkdruk en meer werkgeluk. Dat zijn vooral leraren die creatief en inspirerend te werk gaan en aansluiten bij de belevingswereld van de leerling. Zo zijn sommige leraren zeer behendig met allerlei digitale apps en 'serious games' die leerlingen in deze 21ste eeuw prikkelen op een manier die ze zelf 'gaaf' of 'cool' vinden. Ik denk ook aan de vele leraren die onlangs (2 april jl.) meededen aan de Nationale Buitenlesdag. Ik sprak die dag een leraar van groep 7. Zij zei: ,,De voorbereiding van zo'n les vraagt meer dan de voorbereiding van een normale les, maar het betaalt zich terug. Kinderen zijn enthousiaster, meer betrokken en nemen de lesstof beter op via een buitenles. Ook na de les heeft dat positieve effecten.'' Dat positieve effect blijkt ook uit onderzoek. Door daglicht en frisse buitenlucht kunnen kinderen zich beter concentreren en presteren ze beter. De beweging die ze krijgen is gezond. Uit onderzoek onder 400 kinderen komt naar voren dat ze de buitenlesdag beoordelen met een 8,8. Ze zouden het liefst één dag in de week buiten willen leren. Volgens mij zijn extra buitenlessen én meer aandacht voor de 'binnenkant' van de leraar onmisbare ingrediënten voor 'werkgeluk', en daarmee voor het verminderen van de werkdruk. Dave Ensberg-Kleijkers is directeur-bestuurder van Jantje Beton en oud-onderwijsbestuurder.", "published_at": "2019-04-11"}
{"id": 10804018, "title": "Rem op kinderbijslag en AOW vanaf 66 jaar. PENSIOENEN", "text": "Moet de kinderbijslag nog altijd voor elk kind gelden? Of kan die beperkt worden tot twee kinderen per gezin? Lezer Meiney Roffel vindt van wel en wil dat het geld dat daarmee bespaard wordt, gebruikt wordt voor de huidige pensioenproblemen. Rem op kinderbijslag Wordt het niet hoog tijd om de kinderbijslag te bevriezen na het tweede kind? Wellicht kan dan van de besparing die dit oplevert de vergrijzende bevolking met 66 jaar met pensioen. Onlangs las ik in uw bijlage het verhaal van een echtpaar dat per maand 5000 euro verdient. Ze hebben vier kinderen. Maar zo vergoelijkten ze: we kunnen het ons veroorloven om vier kinderen te hebben. De kinderbijslag ontvangen ze evengoed wel. Die inkomensafhankelijk maken, lost naar mijn idee niets op omdat veel gezinnen met een laag inkomen vaak juist veel kinderen krijgen. Kinderbijslag voor het eerste en tweede kind is prima, daarna de rem erop. Meiney Roffel, Leusden. Wederom zijn wij de klos Als het gaat over het onderwerp pensioenen, spreekt men steeds vaker ten onrechte over 'vergrijzing'. Het is inderdaad vastgesteld dat we steeds ouder worden, maar de hoofdoorzaak is dat er zich steeds minder premiebetalende deelnemers aandienen. In de jaren 60 en 70 promootte de overheid, vaak op dwingende wijze, het ideale gezin met twee kinderen (en een hond) in plaats van een groot gezin, vanwege de verwachting van overbevolking. Dit beleid heeft heden diepe sporen achtergelaten in onze sociale voorzieningen en pensioenen. Buitenlandse werknemers zijn daarom vaak zeer welkom. De naoorlogse generatie, inclusief babyboomers, heeft betaald voor de voorgaande generatie die nagenoeg geen premies heeft voldaan. Ook hebben zij zelf betaald voor hun eigen bedrijfspensioen. Door het huidige beleid zijn ze weer de klos: ze moeten langer werken en worden op veel manieren gekort. Over ruim vijfentwintig jaar zal de balans tussen premiebetalende en gepensioneerden wel hersteld zijn, alleen wenst de regering niet vooruit te kijken, dit te overbruggen en haar beleid daar nu op af te stemmen. Leo van Veen, Voorschoten.", "published_at": "2019-04-11"}
{"id": 10804019, "title": "Waarom krijgt dieronvriendelijke landbouw miljarden aan subsidie?. BRIEF VAN DE DAG", "text": "In de politiek gaat het vaak over koetjes en kalfjes. Toch is er voor de koeien slechts beperkte aandacht en als er al aandacht is, is die vaak negatief. Koeien moeten elk jaar drachtig worden, anders geven ze geen melk. De kalfjes worden op de dag van hun geboorte weggehaald bij hun moeder en in de praktijk eigenlijk doodgezwegen; vanwege economische belangen is er geen moedermelk voor hen. De mens betaalt, dus de mens bepaalt. Zoals de NVWA heeft vastgesteld, blijken veel kalfjes in de eerste dagen na hun geboorte al te sterven door verwaarlozing, de helft van de kalfjes (stiertjes) wordt afgevoerd naar mesterijen om te worden gedood en omdat de boer maar een beperkt aantal vrouwelijke dieren kan gebruiken, wordt ook naar de vrouwelijke kalfjes nauwelijks omgekeken. Bij melkveehouderijen staat een groene doodskist (de kadaverstolp) waar boeren hun gestorven dieren kunnen dumpen, totdat ze worden weggehaald voor destructie. Een geperfectioneerd vernietigingssysteem dat alleen wordt toegestaan omdat er geld mee verdiend wordt, heel veel geld. Boeren krijgen jaarlijks zelfs miljarden aan subsidie van de Europese Unie om hun dieronvriendelijke bedrijfsvoering te ondersteunen. Als ondernemer in de fotobranche heb ik nog nooit subsidie gekregen en ik heb nog nooit een vlieg kwaad gedaan. Waarom krijgen boeren die hun dieren zo verwaarlozen dan steun van de EU?", "published_at": "2019-04-11"}
{"id": 10804533, "title": "'Een man die fit oogt, heeft betere carrièrekansen'. Plastisch chirurg Van der Meulen behandelt steeds meer mannen", "text": "De Nederlandse man wars van ijdelheid? Nou, nee hoor. Plastisch chirurg Jacques van der Meulen ziet steeds meer mannen op zijn spreekuur. Bijvoorbeeld vijftigplussers die niet voor jonge collega's willen onderdoen. De facelift van mediamagnaat Silvio Berlusconi. Dat is volgens Jacques van der Meulen (52), plastisch chirurg bij Velthuis kliniek, nou een typisch voorbeeld van hoe het niet moet. ,,Berlusconi's gezicht ziet er weliswaar jonger uit, maar ook een stuk vrouwelijker, let maar eens op. De kaaklijn is minder hoekig, minder mannelijk. En, nee, het lijkt me niet dat zo'n machofiguur als Berlusconi dát beoogde, ha.'' Waarmee Van der Meulen, die zich in de loop van de jaren in cosmetische ingrepen voor mannen heeft gespecialiseerd, maar wil zeggen: wat werkt voor het ene geslacht, werkt niet altijd voor het andere. ,,Lange tijd werd helemaal niet nagedacht over de verschillen in het gezicht en dan kregen mannen zomaar dezelfde ooglift als vrouwen. Daardoor werd hun blik veel te open en kregen ze een kwetsbare uitstraling. Gelukkig hebben we daar inmiddels van geleerd.'' De behandelingen zullen, verwacht hij, verfijnder worden nu het aantal mannelijke klanten jaar na jaar stijgt. Het Velthuis-concern deed vorig jaar maar liefst 2300 ingrepen bij mannen; in 2008 waren dat er nog maar 700. ,,Bij mannen begint het taboe beetje bij beetje te verdwijnen. Hoe meer mannen openlijk vertellen over een ingreep, hoe lager de drempel voor anderen wordt.'' Mannen komen vaak om dezelfde reden als vrouwen: er jonger uitzien. ,,Ik krijg bijvoorbeeld mannen van middelbare leeftijd op het spreekuur die zich wat ongemakkelijk beginnen te voelen tussen jonge, hippe collega's. Die vinden het sec niet erg om ouder te worden, maar willen er niet moe en afgetobd en daardoor misschien wat minder capabel uitzien. Iemand die fit en uitgeslapen oogt, krijgt meer carrièremogelijkheden. Ja, daar is genoeg onderzoek over en dat is ook wat ik terughoor van mijn mannelijke klanten.'' Maar is dat dan eigenlijk niet heel erg, dat uiterlijk zo belangrijk is? ,,Je maakt maar één keer een eerste indruk en daarbij spelen je gezicht en je uitstraling nu eenmaal een grote rol. Niemand zal dat ontkennen, toch? Ik vind het zelf juist vreemd als mensen zo streng oordelen over cosmetische ingrepen. We vinden het toch volkomen normaal als iemand nette kleren koopt en naar de kapper gaat? Dat gaat ook allemaal over het uiterlijk. Wat overigens niet betekent dat ik geen grens trek. Alles wat heel onnatuurlijk is: vreselijk. De dikkelippentrend. Of zo'n Marijke Helwegen die helemaal strakgetrokken is. Ik probeer mensen er beter uit te laten zien zonder dat een ander ziet hoe.'' U zegt dat het taboe bij mannen slijt. Maar is het taboe bij hen niet nog altijd groter dan bij vrouwen? ,,Het heeft meer met karakter te maken dan met of iemand man of vrouw is. Hoe zelfverzekerder iemand is, hoe opener over plastische chirurgie. Dan is het: flikker op, ik doe dit gewoon.'' Op het internationale lijstje van ingrepen die mannen het meeste doen, staat de ooglift op één en het weghalen van borstvorming op twee. Dat tweede is wel verrassend, toch? ,,Ik denk dat zo'n driekwart van alle mensen weleens met zijn gewicht tobt, dus nee: het is niet zo vreemd dat mannen van 'borsten' af willen. Ikzelf voer de ingreep zo'n dertig keer per jaar uit. Die zit overigens niet in mijn top drie. Mijn top drie is de ooglift, neuscorrectie en facelift.'' Krijgt u weleens bizarre verzoeken? ,,Dat valt wel mee, maar toch ben ik best streng op wie ik wel en niet behandel. Ik ben erg gespitst op mensen met body dysmorphic disorder, mensen die een verkeerde perceptie van hun uiterlijk hebben. Die denken dat hun levensgeluk van een neusoperatie afhangt, terwijl hun neus helemaal niet uitzonderlijk is. Die mensen behandel ik niet. Die hebben psychologische hulp nodig.'' Kijkt u bij een verjaardagsfeestje altijd rond wat er nog te pimpen valt aan de mannen om u heen? ,,Nee joh. Ik kijk vooral of ze gezellig zijn, ha.'' Het valt me op dat u erg witte tanden heeft. Die zijn niet echt, toch? ,,Toch wel. Ik heb de goede tanden van mijn moeder geërfd. Ik heb zelf geen enkele ingreep gedaan. Het enige wat ik langzaamaan overweeg: een ooglift. Maar ik heb nog niet genoeg last om dat door te zetten.''", "published_at": "2019-04-11"}
{"id": 10805473, "title": "Race tegen klok om JSF. Japan wil vliegtuigwrak op de oceaanbodem uit handen houden van rivalen", "text": "Japan is bezig met een snelle actie om zijn F-35 te vinden die dinsdag neerstortte in zee. Het is niet ondenkbaar dat aartsrivaal China dat ook probeert. Inzet: de geheimen van 's werelds modernste jachtvliegtuig. Met acht schepen en zeven vliegtuigen zet Japan alles op alles om het toestel te lokaliseren dat rond half elf dinsdagavond van de radar verdween. Zelfs de Amerikanen helpen mee om hun paradepaardje te vinden dat op een diepte van 1500 meter in zee ligt. Het toestel stortte neer ten noordoosten van Japan. Het toestel was samen met nog drie F-35's net een half uur in de lucht voor een training toen de piloot bekendmaakte dat hij de missie wilde afbreken. Daarna werd volgens het Japanse ministerie van Defensie niets meer van hem vernomen. Ook de drie andere piloten hebben niet kunnen zien wat er gebeurde, omdat zij op grote afstand vlogen en het al donker was. De gecrashte JSF was een jaar oud, maar pas eind vorig maand operationeel. Het is precies hetzelfde type dat Nederland afgelopen januari officieel in gebruik nam in Texas. Eind dit jaar komen de eerste toestellen naar vliegbasis Leeuwarden. Staartstukken Tot nog toe zijn van het Japanse toestel twee staartstukken gevonden, maar van de andere wrakstukken ontbreekt nog elk spoor. Dat de Japanners alles doen om ook die onderdelen boven water te krijgen, is niet zonder reden. Het moet ze helpen om duidelijk te krijgen wat er nu precies misging, maar het moet ook voorkomen dat aartsrivalen China en Rusland belangrijke onderdelen in handen krijgen. Want dat deze twee landen daar nu ook naar op zoek zijn, staat voor Ronald Sandee, oud-medewerker van de militaire geheime dienst, wel vast. Niet eerder kregen de Russen en Chinezen zo'n buitenkansje. Vorig jaar ging er ook een F-35 naar de grond, maar dat was in de Amerikaanse woestijn. Nu is het in zee. ,,Ze gaan zeker kijken met onderzeeërs'', zegt Sandee. ,,En het is nu extra interessant, omdat het hier om een nog vrij nieuw toestel gaat. Veel mensen gaan ervan uit dat China alle belangrijke informatie over de JSF al heeft bemachtigd. Dat kan zo zijn, maar dan nog blijft het interessant echte onderdelen in handen te krijgen om te controleren of het klopt wat op papier staat.'' Onderdelen zijn bovendien bruikbaar om technische hoogstandjes verder te kunnen ontrafelen en daar een antwoord op te vinden. Bijvoorbeeld de hoge wendbaarheid van het toestel. Of het nagenoeg onzichtbaar zijn voor radar. ,,Daar kunnen ze dan een antwoord op verzinnen. En als ze erin slagen om softwarecodes van instrumenten te kraken, kan dat zeer grote consequenties hebben. Bijvoorbeeld als ze erachter komen met welke codes de Amerikanen vrienden van vijanden onderscheiden.'' Dat China en Rusland zijn geïnteresseerd in het bemachtigen van echte toestellen, bleek al eens eerder in 1999. Toen kregen ze een neergehaalde Amerikaanse F-117 boven Servië in handen en keerden die binnenste buiten. Dit was het eerste toestel dat dankzij het hoekige ontwerp en de speciale coating nagenoeg onzichtbaar was voor radar. Oud-kapitein-ter-zee John Weyne verwacht, net als Sandee, dat de Russen en Chinezen zeker geïnteresseerd zullen zijn in onderdelen van de JSF. ,,Alles wat ze in handen kunnen krijgen, kan de waarde van de inlichtingen die ze al hadden groter maken, zeker als wordt bevestigd wat ze al wisten.'' Maar het daadwerkelijk bemachtigen van onderdelen is het grootste probleem. Volgens Weyne is dat op dit moment vrijwel onmogelijk. Japan en Amerika zullen er alles aan doen om dat gebied goed te beveiligen. Elk Chinees of Russisch schip op die plek valt daardoor direct op. Met een onderzeeboot kunnen ze wel ongezien het gebied in. Maar de brokstukken liggen te diep om met bijvoorbeeld duikers spullen weg te halen. Alleen onbemande systemen kunnen naar 1500 meter diepte en met die apparaten is het niet mogelijk om wrakstukken te bergen. ,,Ze zouden er wel opnames van kunnen maken, maar daar zie ik het nut niet zo van in. Er zijn genoeg andere gelegenheden waarbij ze dat kunnen doen en met beter licht. Ik kan me wel voorstellen dat het interessant is om de positie van brokstukken vast te leggen. Als de Amerikanen en Japanners daar eenmaal weg zijn, zouden ze in een andere geheime operatie alsnog kunnen gaan kijken of er nog iets valt te halen.'' Crashsite Hoewel er op dit moment weinig valt te bemachtigen, vermoedt Weyne toch dat China en Rusland onderzeeboten naar de crashsite zullen sturen als dat enigszins mogelijk is. Volgens hem kan het heel waardevol zijn om nu in de buurt van de bergingsoperatie te zijn, maar om een heel andere reden. ,,De Amerikanen en Japanners zijn nu waarschijnlijk heel druk met elkaar aan het communiceren. Het kan interessant zijn te achterhalen hoe dat precies gaat.'' Ook militair historicus Christ Klep verwacht dat de Russen en Chinezen hun energie niet zullen verspillen aan het bergen van brokstukken in de oceaan. Ook hij vermoedt dat het bergen ervan op dit moment niet uitvoerbaar is. Maar hij denkt dat China en Rusland er ook niet zoveel aan zullen hebben. ,,Als het ze al lukt, zullen ze best een paar interessante lessen kunnen trekken uit onderdelen die ze uit elkaar hebben kunnen halen. Maar daarmee kunnen ze het nog niet nabouwen en dat willen ze ook helemaal niet. Ze zijn veel meer geïnteresseerd in informatie hoe die toestellen met elkaar samenwerken. In welke formaties ze vliegen. Hoe ze aanvallen. Die informatie ligt niet op de bodem van de zee.\"", "published_at": "2019-04-11"}
{"id": 10805621, "title": "'Uskan Eikel'. Column Özcan Akyol", "text": "De afgelopen dagen, toen de literatuur centraal stond, dankzij de onvolprezen Boekenweek, mocht ik weer een hoop bibliotheken, theaters, scholen en zaaltjes aandoen. Een trektocht door het land, als semi-bekende auteur, staat garant voor bijzondere ontmoetingen en opvallende gebeurtenissen. In Rotterdam gebeurde het volgende: ik wilde naar de ruimte waar ik een lezing mocht geven aan ongeveer tweehonderd jongeren, als het er niet meer waren. Maar de student die voor de gelegenheid dienst deed als portier was onverbiddelijk. 'U komt hier niet binnen,' zei hij. 'Waarom niet?' 'Alleen de mensen met polsbandjes mogen de zaal in.' 'Maar ík ben de schrijver die moet voorlezen, voor wie ze hebben betaald.' 'Niks mee te maken', zei hij. Ik wilde weglopen, met een glimlach, maar een bezoeker attendeerde de jongen op het misverstand, zodat het feest alsnog kon doorgaan. Van die dingen, dus. Mijn naam blijft ook altijd een heikel punt. Veel mensen kunnen hem niet uitspreken. De meeste organisatoren kiezen tijdens hun introductie meestal veilig voor de verbastering 'Eus', maar er zitten er altijd een paar tussen die het tóch willen proberen. In Gelderland resulteerde dat in de wonderlijke constructie: 'Dames en heren, en hier is hij wel, niemand minder dan Uskan Eikel.' Toen de dame dat uitsprak, had ze zelf ook door dat ze er een potje van had gemaakt. Ik zei dat het niet erg was en prees haar moed. Maar mijn bijzonderste ervaring rond een optreden was vorig jaar in Den Bosch. Er zaten driehonderd mensen in de zaal. Iemand die niet kan relativeren, zou het nog hoog in zijn bolletje kunnen krijgen. Vooral omdat het publiek na afloop in drommen stond te wachten op een gesigneerde roman of een foto. Ergens halverwege boog een dame met een glas wijn in haar hand zich over mijn tafeltje. 'Ik wist helemaal niet dat je ook nog schreef', zei ze. 'Ik ken je alleen van de Keuringsdienst van Waarde.' De verwarring was zichtbaar groot. 'Dat is een andere Turk, mevrouw', antwoordde ik. 'Ooo, maar wie ben jij dan?' 'Ik ben van de boeken.' 'Nou, doe toch maar een krabbel', zei ze. 'Ingewikkeld allemaal, hoor.' Het was zoals Charles Bukowski ooit al over het schrijverschap dichtte: 'If you're doing it for money or fame, don't do it.'", "published_at": "2019-04-11"}
